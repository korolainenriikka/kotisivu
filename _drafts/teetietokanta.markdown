---
layout: default
title: Teetietokanta
permalink: /teetietokanta/
---

# Teetietokanta!

Tee on hyvää! Täällä on testatut teet ja jotain siitä, mihin tilanteisiin mikäkin tee sopii, ehkä jotain miten kukin tee kannattaa valmistaa, sekä muuta satunnaista, ihan vaan että jää itselle muistiin millaista mikäkin oli. Aika moni näistä on Helsingin théhuoneelta, loput kai Prismasta.

Iskältä kaikki Taiwantietämys, itse olen kuulopuheiden varassa.

### Organic Uni Uni

En juo teetä nukahtaakseni, vaan teestä nauttiakseni, joten suhtaudun uniteihin ylipäätään varauksella: unitee voi olla pahaa sillä verukkeella, että toimii (lume)unilääkkeenä. Tämä on kuitekin hyvä, tosi erilainen kuin mikään muu tee. 5dl kupillinen tätä teetä sekä paksu kirja, esim. *Taru sormusten herrasta* illalla on todella sellainen kivalla tavalla todella iltarauhallinen ajanviete. Join kerran pari liian aikaisin päivällä ja veti jotenkin kyllä huippuväsyneeksi ihan turhan aikaisin.

### Pink Grapefruit

Aika Pink Rainin tyylinen, muttei ihan yhtä hyvä ainakaan omasta mielestäni. Ihan raikkaan tuoksuinen, aika greippinen. Théhuoneen esitetekstissä sanottiin että toimii myös kylmäuutettuna, mutta hippuisen teen kylmäuuttaminen on hankalaa, ja makukin häviää hibiscukselle. En varmaan osta tätä uudestaan, koska on niin lähellä Pink Rainia, muttei ihan yhtä hyvä.

### Hibiscus

Internetin mukaan superterveysjuoma, suhtaudun itse vähän varauksella, koska kuulemma madaltaa verenpainetta ja itseä pyörryttää valmiiksi jo harva se päivä. Maistuu mehulta, josta on otettu sokeri pois, siis sellaiselta kuumalta marjamehulta. Kuumana tästä tulee kuuman mehun vibat, mutta kylmänä on ihan paras: laita noin 7 kukintoa 1,5l pulloon ja uuta noin yön yli, tulee huippu kesäjuoma (huom. kaikki alkoholisekoitukset maistuu pahalta).

Itse pidän ehkä vähän hassuna sitä, miten suomalaisten pitää ainakin lähes aina ystäviä tavatessaan tai hauskaa viettäessään juoda alkoholia, tämä sen vuoksi on hyvä myös kaikenmaailman kekkereihin: juo tätä, jos ei huvita ryypiskellä. Jalattomasta viinilasista, jos mahdollista. Hauska fakta: tämä on huonekasvi-kiinanruusun kukkaa ja sitä havaijikukkaa, jota näkee piirretyissä ainakin. 

### China Lychee Tea

Musta hedelmätee, maistuu ja tuoksuu (kuulemma) litsihedelmältä, jota syödään Kiinassa. On hyvää myös monen muun kuin minun mielestä, ehkä yleisin sellainen tee, jota tulee juotua porukalla. Tämä on sellainen aamupala/iltapalatee, ei kirjan kanssa -tee. Aamupuuron kanssa maistuu, jos sattuu jostain mielen oikusta jättämään kahvin väliin. Erityisen miellyttävää mökkimatkan aamupalalla margariinilla ja saksanpähkinöillä päällystetyn kattilassa keitetyn kaurapuuron kaverina.

### Kali Black Chai

Jouluisan makuinen ehkä siksi, että ostin tämän ennen joulua, ehkä siksi, että oikeasti maistuu jouluiselta. Erityisen herkkua joululeivän tai saaristolaisleivän kanssa. Tätä ei ehkä keittele semmoiseksi kirjan kanssa teeksi, vaan ehkä jonkun aamu- tai iltapalan kanssa mielummin.

### Gaba Oolong

(kiinalainen) Mainio opiskelutee, semmonen yksinkertainen. Lehtiä tarvitsee vähän vähemmän ja voi käyttää monta kertaa. Kuulemma Taiwanissa laitetaan lehdet kuppiin ja kaadetaan kuuma vesi päälle, saman voi toistaa kolme kertaa ja joka kerta tulee vähän eri makuista. Siitähän teoriassa saisi kolme opiskelusessiota taukoineen, vaikka testattu on vasta kahdella. Sopiva seuralainen teelle pimeä tammikuun ilta, tiheä lumisade sekä matematiikka tai joku lukemishomma.

### White Blueberry

Tuoksuu Kalevin mustikkavalkosuklaalta (se jota saa tallinnanlaivalta), maistuu omanlaiseltaan kuitenkin (ei siis tuolta valkosuklaalta). Tuoksu kyllä vähän muistuttaa jostain makesta tupakan/minkälie savusta, joka joskus leijuu kaupungilla, se on vähän epämiellyttävää. Erityisen rauhallinen tee, ehkä rauhallisin kaikista tähän mennessä testatuista. Tein myös kiehuvalla vedellä vaikka pitäisi olla 70 astetta, joku pieni ero niissä saattoi olla, muttei iso kuitenkaan. Jos kiiremaailma ahdistaa: keitä tätä ja lue jotain vanhaa (vanhaa siis kauan sitten kirjoitettua, kirja itse voi olla uusikin) ja paksua kirjaa. *Moby Dick* sekä syyssade ja vähän ajattelusta väsyneet aivot oli esimerkiksi hyvä kombo. 

### Pink Rain

Karkkitee! Tuoksuu kirpeältä karkilta, maistuu - kirpeältä karkilta? Tämän loppumisesta teetietokannan luontiin on niin kauan aikaa, etten muista. Hyvää tämä oli kuitenkin.

### Twinings Earl Grey

Tämän tuntee kaikki, mutta entäs tämä niksi: kylmäuuta ja lisää sitruunaa, tulee huippuhyvä juoma joidenkin ruokien kanssa tai ihan vaan sellaisenaan juotavaksi. Toimii myös vodkan kanssa, jos sille päälle sattuu.

### Pukka Herbal Collection

Ekalla paketillisella tykkäsin vain valkoisesta ja keltaisesta pussista, nyt kyllä kaikista. Monissa on sellainen lakumaku joka on tosi hyvä! Tääkin on jotenkin kivalla tavalla rauhoittava mutta ei silleen iltarauhoittava, vaan silleen lounaan jälkeen päikkyaikaan rauhoittava niin, että iltapäivällä jaksaa vielä tehdä hommia (keltanen ja punanen pussi ehkä parhaat, mutta kaikki toimii). Teepussit on myös jotenkin tosi miellyttäviä. On kyllä vähän kalliimpi kuin muut teet, koska pussiteestä saa vähän kupillisia. Yhdestä teepussista tulee sopivasti iso 5 dl kupillinen.

### Muumi Rooibos

Se punainen paketti, jossa lukee "kaikki hauska on hyvää vatsalle". Testattu monen herkun, esim. laskiaispullan kanssa, toimii oikein hyvin. Erityisen hyvä muumitee on seuraavaan: jos elämässä jokin tuntuu hankalalta, keitä 5-7.5dl kupillinen muumiteetä (7.5dl indiskakupillinen isoihin elämän haasteisiin), istu teen kanssa niin kauan kuin teetä riittää ja mieti asiaa. Määrä on niin iso, että jo juomislämpötilaan jäähtyminen kestää tunteroisen ja juominen varmaan pari, eli tuossa ajassa selkeytyy ainakin jonkin verran vähän isompikin vaikeus. Myös kavereiden kanssa semmoinen kunnon elämästä keskustelu on erityisen sellaista muumimammamaisen lämmintä muumirooiboskupin äärellä.

