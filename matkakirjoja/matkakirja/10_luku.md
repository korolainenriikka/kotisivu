---
layout: default
title: Matkakirjat
---

<div class="books">

<div class="chapter_header">
    <span class="chapter_number">10. luku</span>
    <h2>Etelään</h2> 
    <span class="location">Beppu-Aso</span>
    <span class="location">Kyūshū, Japani</span>
</div>

<p>
Hyvät ystävät! On kesälomaseikkailun aika! Tällä kertaa sijaitsemme Sonic 883 -pikajunassa Kitakyūshūsta Beppuun. Koska en tietääkseni ole vielä juurikaan valaissut suuren viimeisen seikkailun vaiheita tarkemmin, voisi olla sopivaa katsahtaa lyhyesti yhteiseen matkailutulevaisuuteemme.
</p>

<p>
Olen aina pitänyt saarista. Siispä ainoalla mahdollisuudella vähän pidempään seikkailuun päätin lähteä kohti japanilaisten ykköslomaparatiisia, Okinawaa, tarkoituksenani istahtaa palmun juureen ja kölliä siellä viikon tai parin verran. Ennen tätä kuitenkin käyn matkan varrelle sijoittuvissa kiinnostavissa paikoissa, ensin jo mainitussa Bepussa, ja tämän jälkeen tulivuorella nimeltään Aso. Tämän jälkeen suunnitelmat hähmäistyvät, sillä eteläisellä Kiinanmerellä pyörii tällä hetkellä varsin voimakas taifuuni, jonka liikkeet saattavat hyvinkin sotkea suunnitelmiani.
</p>

<p>
Lisäksi olennainen seikka tässä seikkailussa on se, että olen yksin. Kaiken ystävien kanssa seikkailun jälkeen, niin mukavaa kuin se olikin, mieleni halajaa ihmettelemään maailman menoa ihan itsekseni. Ystävien kanssa matkailu aiheuttaa väistämättä kompromisseja kohteiden ja aktiviteettien suhteen, mitä en enää halua tehdä, sillä olen kaukomailla viimeisiä viikkoja hyvin todennäköisesti viimeistä kertaa. Lisäksi yksin seikkailu on oikeaa seikkailua, kunnon matkaajan menoa; jännittävyydeltään ystävien kanssa matkailu on vähän sellainen laimennettu versio.
</p>

<p>
Tunnelma on sähköistynyt; edessä on suuria asioita.
</p>

<p>
Tällä matkalla on myös varsin suuri henkilökohtainen merkitys. Olen hyvin tietoinen siitä, ja myöskin hyvin tyytyväinen, ettei läheisissä saati kaukaisissakaan tulevaisuudennäkymissä näy juurikaan tilanteita, joissa olisin merkittäviä ajanjaksoja yksin. Ilmassa on sellaisia oikeaksi aikuiseksi alkamisen merkkejä, ja tuntuu oikealta ennen jännittävää oikeaa aikuisuutta istahtaa hyväksi toviksi palmun alle pohtimaan olemassaolon syvintä luonnetta. Turisteilemme toki myös, mutta ainoastaan järkyttävän erikoisinnostavien asioiden parissa.
</p>

<p>
Toinen merkittävä olotilaan vaikuttava asia on se, että olen jälleen koditon. Jätin avaimeni eilen huonetarkastajalle, ja oman avaimen kotiin Suomessa saan jälleen syyskuun alussa. Vaikka minulla tietysti on joka yölle yöpaikka, eikä mitään oikeasti kodittoman hätää, tila on kuitenkin varsin juureton. Minulla ei ole avaimia minnekään, ei sänkyä, jota kutsuisin omakseni, tai jääkaappia, jossa säilyttäisin ruokiani. Toisaalta pelkän koulurepun kanssa matkustaminen on varsin tuttua ja mukavaa; koen olevani jo kokenut seikkailija, ja jokainen asia löytää kyllä repusta oman tutun paikkansa. Muuta tuttua tässä ei olekaan, ja jos käyn aivan rehelliseksi, pysyn henkisesti tasapainoisessa tilassa ainoastaan pitämällä itseni niin kiireisenä, etten ehdi ymmärtämään asioiden hurjuutta.
</p>

<p>
Siirtyäksemme matkan sisältöön. Nyt, kun olemme matkalla Beppuun, on mielestäni hyvä aika keskustella kanssanne hetken verran kylpemisestä.
</p>

<p>
Beppu, pieni kaupunki Kyushun saaren kaakkoisella rannikolla, on helpointa luonnehtia kylpybuffetiksi: kaupungin alueella on peräti kahdeksan kuumaa lähdettä, tiiviimmin kuin missään muualla maailmassa, minkä ansiosta alueelta löytyy jokaisen mahdollisen sortin kylpylä. Kaukaa katsottuna Bepun tunnusmerkkejä on joka puolelta nousevat höyrypatsaat, joita nousee paitsi kylpylöistä ja lähteistä itsestään, myös jokaista sadevesiviemäriä myöten.
</p>

<p>
Vaikka olikin tiedossa jo etukäteen, että Japani on kuumien lähteiden maa ja että täällä ollaan innokkaita kylpijöitä, asian koko merkitys valkeni vasta monen kylpylävierailun ja kirjastosta spontaanisti lainaamani kylpykirjan myötä. Havainnollistaakseni kylpemisen merkityksellisyyttä mainittakoon, että vielä 1900-luvun puolenvälin aikoihin oli epätavallista, että omassa asunnossa on kylpy, saati suihku, ja jokapäiväinen peseytyminen suoritettiin lähiseudun kylpylässä naapureiden seurassa. Tällä kaikella oli peseytymisen lisäksi myös hyvin keskeinen sosiaalinen merkitys; kylpylät olivat eräänlaisia kuulumistenvaihdon keskuksia, ja kylpykirjan mukaan moni japanilainen on kertonut selittämättömästä yksinäisyyden tunteesta muutettuaan suihkulliseen asuntoon. Myös entisaikojen temppeleissä oli usein kylpylä, ja temppelin arvokkain omaisuus saattoi olla veden kuumentamiseen käytetty pata, joita sitten ryösteltiin puolin toisin milloin mistäkin syystä. Myös kesäkimono, <em>yukata</em>, on alkuperäiseltä tarkoitukseltaan tarkoitettu kylvyn jälkeen puutarhassa käyskentelyyn. Jopa kuumalla vedellä on oma sanansa, ei puhuta kirjaimellisesti kuumasta vedestä, vaan kyseessä on おゆ, yu, kuten vaatteen nimessäkin. Kuuma vesi on todellakin kuumaa! Vuonna 1985 kirjoitetun kylpykirjan mukaan tuolloin on ollut voimassa laki, joka asettaa julkisen kylpylän veden lämpötilan alarajan 42 asteeseen.
</p>

<p>
Oma Bepun-lomasuunnitelmani on viettää jokainen hereilläolohetki joko kylvyssä tai siirtymässä kylvystä toiseen. Aloitan kierroksen illalla hiekkakylvystä. Kylpeminen suoritetaan menemällä makaamaan lämpimälle hiekalle, jolla työntekijät peittävät kylpijän 15 minuutiksi. Kokemus herättää pohdintoja siitä, että legenda japanilaisten vähemmästä hikoilemisesta saattaa pitää paikkaansa: hikoilevalle ihmiselle kylpy ei ole erityisen mukava, sillä liikkumiskyvyttömänä hien valuminen silmiin ja korviin tekee rentoutumisen varsin hankalaksi.
</p>

<p>
Aamulla vuorossa on höyrykylpy. Entisaikoina, kun energian vähyyden vuoksi kuumaan veteen kylpemään pääsi ainoastaan luonnollisiin lähteisiin, suuri osa kylpemisestä suoritettiin höyrykylpyinä energian säästämiseksi. Kylpy suoritetaan menemällä yukatassa matalaan saviseen iglun tapaiseen huoneeseen makaamaan kuuman lähteen höyryyn, Bepussa lisäksi terveellisen yrttiheinäpedin päälle. 60 asteessa vaatteet päällä makoilu pistää heikon, lämmintä kestämättömän länsimaalaisen olon hieman pyörryttäväksi.
</p>

<p>
Kuulemani mukaan kylpeminen on parhaimmillaan <em>rotemburossa</em>, ulkona sijaitsevassa kylvyssä, siis suuntaan seuraavaksi sellaiseen. Nämä kylvyt sijaitsevat kuuman lähteen kohdalla, ja kylpyvetenä on kyseisen lähteen mineraalivesi. Näistä jokaisella ovat myös väitetyt terveysvaikutuksensa, jotka on tapana listata pukuhuoneen seinällä olevassa julisteessa mineraalikoostumuksen vieressä. Vaikken pseudotiedeinnokas olekaan, hyödynnän muuttosiivouksessa kuivahtanutta kättäni koekaniinina, ja toden totta, kaikkien kylpyjen jälkeen käden kunto on huomattavasti parantunut.
</p>

<p>
Vieläkin parempaa kuin terveysvesi, on rotemburossa kuitenkin itse kylpeminen. Kuulopuheet ovat aivan oikeassa; on kertakaikkisen erityistä kylpeä tiheän metsän laidalla sinisenhohtavassa, kuumassa vedessä vain taivas kattona. Välillä istahdetaan viilentelemään kylvyn viereisten kivien päälle.
</p>

<p>
Vieläkään emme ole kuitenkaan saavuttaneet kylpemisen ilon ylintä huippua. Kolmannen kylpyni jälkeen huomaan päätyneeni paikkaan, joka on yllättävän lyhyen, vain kahden kilometrin päässä ainoasta kylpytyypistä, joka kykenee peittoamaan rotemburon viehätyksen.
</p>

<p>
Vulkaanisesti aktiivisilla, Bepun kaltaisilla alueilla, lähteitä on niin paljon, ettei jokaisen ympärille edes ole viitsitty rakentaa kylpylää rakennuksineen ja vesijohtoineen. Siispä kauempana vuorenrinteellä on useampia täysin luonnollisia ulkoaltaita. Kylpytietämykseni mukaan nämä taianomaiset paikat ovat kylvyistä ylivoimaisesti parhaita: entisaikoina niihin törmänneet luonnossa samoilleet munkit pitivät niitä jumalallisina luomuksina.
</p>

<p>
Mikäpäs siis olisikaan parempi kylpypäivän päätös, kuin lähteä metsästämään tätä luonnonihmettä. Matka jatkuu puolen tunnin ajan vuorenrinnettä ylös, koko ajan kapenevaa tietä. Välissä on kyltti mainitsemassa läheisten tulivuorten turvallisuustilanteesta, ja lähempänä lähdettä kylttejä, jotka varoittavat alueella on sattuneesta hirvittävästä rikoksesta, ja kieltävät menemästä ainakaan yksin, naisporukassa tai pimeällä. Jatkan tietysti matkaa, täytän kuitenkin varoituskriteereistä vain kaksi kolmesta. Sitä paitsi, jos jokin voi olla vielä jännittävämpää kuin salainen lähde, niin <em>kielletty salainen lähde!</em>
</p>

<p>
Kuitenkin kyltti kyltiltä oloni käy varovaisemmaksi, mielessä alkaa liikkua monenlaisia kauhuskenaarioita. Jonkin aikaa käveltyäni kaukana toisaalle kääntyvä moottoripyörä saa hätkähtämään. Kuitenkin, tultuani näin pitkälle, jatkan eteenpäin ohi viimeisen kyltin, joka kehottaa soittamaan kylpijähavainnoista välittömästi poliisille. Portin takana näen pieneksi järkytyksekseni kaksi autoa, ja kuulen ylempää vaimeaa puheensorinaa.
</p>

<h3 class="book_subheading">Murakami-tarina</h3>

<p>
Joskus elämässä tapahtuu asioita, jotka tekevät onnelliseksi siitä, että on elänyt juuri oman elämänsä. Asiat, jotka ovat kuin elokuvaa, tai kirjaa, joita kokiessaan unohtaa kaiken sen muun elämän, jota juuri tuon tilanteen ulkopuolella elää, ja jotka nousevat menneisyyttään muistellessa kirkkaan eläväisinä etualalle. Sitten, kun jonkun muun elämä näyttää ulkoa päin aivan mielettömältä, sitä muistuttaa itselleen, että tuo ihminen ei olekaan kokenut näitä asioita, ja kadehtimisen tunteet väistyvät.
</p>

<p>
Kerron seuraavaksi tarinan, jota hieman taustoittaakseni minun on siirryttävä meta-meta-tasolle ja kerrottava tarina eräästä tarinasta. Viimeisinä päivinäni Nagoyassa viihdytin itseäni kiertämällä ympäri koko pyöreän Meijo-metrolinjan ja pysähtymällä matkan varrella kaikissa kiinnostavissa paikoissa. Linjan eteläosassa kävin Japanin toisiksi suurimmalla pyhäköllä, sen jälkeen keskustassa valtavalla planetaariolla varustetussa tiedemuseossa. Tämän jälkeen, kunnon nagoyalaisena piipahdin vielä linnalla; olisihan aika nuiva juttu oleilla kaupungissa neljä kuukautta käymättä katsomassa ainoaa kunnon nähtävyyttä. Aina metrossa ollessani, mitä ehdin kierroksen aikana hyvän tovin tekemään, luin Haruki Murakamin lyhyitä kertomuksia. Eräässä kertomuksessa herra Murakami kertoi, että hänelle silloin tällöin tapahtuu yhteensattumia, jotka ovat niin epätodennäköisiä, että niitä on hyvin hankalaa laittaa sattuman varaan: että hän esimerkiksi jazzbaarissa ajatteli jotain hyvin harvinaista kappaletta, ja esiintyjä päätyi soittamaan heti seuraavaksi juuri tuon kappaleen. Ilmiö oli minulle tuttu, ja pidin sitä samalla tavalla mysteerisen hauskan jännittävänä, kuin omia päähän ilmestyviä selittämättömiä ideoitanikin esimerkiksi Japaniin lähtemisestä. En kuitenkaan pohtinut asiaa sen vakavammin.
</p>

<p>
Kielletyllä salaisella lähteellä alkanut tapahtumaketju teki aiheen kuitenkin ajankohtaiseksi. Kävelin parkkipaikalta juuri ja juuri erotettavissa olevaa polkua ylös kohti lähteen oloista tasaista kohtaa heti pakoon juoksemiseen valmiissa tilassa puheensorinaa kuulostellen. Saavuttuani lähteen tasalle, toden totta, altaasta tuijotteli viisi ihmettelevää mutta varsin ystävällismielisen oloista silmäparia. Hyvältä etäisyydeltä kyselin ensin, odotanko hetken, mutta nuoren oloinen naishenkilö totesi, että sen kun liityn seuraan, että hekään eivät kaikki tunne toisiaan. Siispä uhrasin alusvaatteeni todennäköisesti pysyvän rikinhajun kohtalolle, ja liityin kylpyhetkeen.
</p>

<p>
Kanssani alempaan kylpyyn jäi ystävänsä kanssa eräs 23-vuotias opiskelija, joka kandidaatin tutkintonsa päätteeksi päätti lähteä Japaniin vaihtoon ja saapui Nagoyan yliopistoon edellisvuoden syksyllä. Sairastuttuaan vaihdon aikana hän tappoi aikaansa deittisovelluksissa, kunnes löysi Bepusta kotoisin olevan, unelmiensa sähköinsinöörimiehen. Nyt kylpykaverini asuu tämän aviomiehekseen kutsumansa insinöörihenkilön kanssa Saitamassa Tokion lähellä, ja suorittaa Kanadan Edmontonissa sijaitsevan yliopistonsa kursseja etäopetuksena. Kylvyssä mukana oli myös kyseinen unelmien sähköinsinöörimies ystävänsä kanssa, sekä toinen Kanadan Edmontonista tullut, Korean Busanissa vaihdon suorittanut Filippiiniläissyntyinen 23-vuotias vanha koulukaveri. Kaikki olivat matkalla tutustumassa insinöörimies Shunin vanhaan kotikaupunkiin Beppuun ja sen piilotettuihin suosikkipaikkoihin. Vanhemmille matkasta ei oltu kerrottu, mistä en viitsinyt sen tarkemmin kysellä. Tämän seurueen lisäksi paikalla oli vanhempi mieshenkilö, joka kuulemani mukaan saapuu samalle lähteelle kylpemään autolla aina Kitakyūshūsta asti, joka päivä.
</p>

<p>
Kolmen tunnin päivittäisen ajamisen melkein ymmärtää, kun paikalla käy itse. Vuorenrinteessä olevasta kolosta puskee lähes kiehuvaa vettä pieneen altaaseen, joka on ympäriltään rikinväristen kristallimaisten muodostelmien peitossa. Paikka on niin lämmin, että viereisillä kivillä istuminen käy omanlaisestaan ulkoilmahöyrykylvystä. Pienestä altaasta turkoosinsinertävä vesi valuu suurempaan, epäilyttävästi ihmisen tekemän näköiseen kahteen muutaman metrin läpimittaiseen altaaseen niin, että kylmään ja lämpimään lähteeseen asetettujen vesiputkien avulla kylpijä voi säädellä kylvystä itselleen sopivan lämpöisen. Rinteessä olevilta altailta, metsän reunalta, aukeaa maagisen upea näkymä vuorenrinteiden välistä aina merelle asti.
</p>

<p>
Ajantaju katoaa, kun ensin rupattelemme viileämmässä kylvyssä, istuskelemme lähteen viereisillä kuumilla kivillä lämpimässä höyryssä, ja vertailemme varpaitamme lämpimämmässä kylvyssä. Auringon laskiessa ja maiseman peittyessä pehmeään valoon Kitakyūshū-mies lähtee ajamaan kotiinsa, ja muutkin pohtivat lähtemistä. Oltuani jo jäämässä itsekseni kylpemään saan uusilta kylpykavereiltani kyydin kaupunkiin, ja lopulta kutsun viettämään iltaakin. Sen myötä jatkuvat ihmeelliset sattumukset; kerron aiemmin seurueen englantia osaaville jäsenille, että aiemmin suunnittelin meneväni hostellini viereiseen pastapaikkaan syömään, sillä sieltä saa helposti ihan menevät tomaattispagetit. Vetovastuun päivällisestä ottaa kuitenkin japanilainen insinööriosasto. Tietysti tapahtuman voi laittaa sen piikkiin, että ehkä etupenkillä kuultiin, että sanoin sanan pasta, mutta yhtä kaikki tuntuu varsin epätodennäköiseltä, että päädymme syömään noin 50 metrin päähän majapaikastani siihen samaiseen spagettiravintolaan, jossa kävin edellisenäkin päivänä. Tämän jälkeen, uusien kylpykavereideni ihmeteltyä silmät pyöreinä suomalaisten oikeuksia muun muassa opintovapaisiin sekä yliopistokoulutukseen ilman lukukausimaksuja, ostamme hirvittävästä jättitavaratalosta 200 tähtisädetikkua, ja illan ratoksi poltamme ne kaikki rannalla suunnilleen 15 minuutissa. Lopulta päädyn kylpykavereideni loma-asunnolle pelaamaan Mario Kartia, Korealaisia juomapelejä sekä maistelemaan riisiviinejä.
</p>

<p>
Löysin kylpykirjasta aiemmin erilaisia kuvauksia kylpemisen kokemuksista, joista monet kuvailivat yhteiseen kylpyyn menemisen kokemusta hyvinkin syvältä vaikuttavaksi. Erityisesti suhteessa muihin ihmisiin yhteisessä lämpimässä vedessä lilluminen vaikuttaa aiheuttavan jotain selittämätöntä; muutamassa tunnissa unohtaa, ettei kylpykavereitaan ollutkaan tuntenut aina. Kun lopulta pikkutunneilla huomaan, että junani seuraavaan kohteeseen lähtee seitsemän tunnin kuluttua, ja väliin on mahdutettava vielä yöunet, tunnelma on haikea. Japanin kielessä on tälle sanakin, tai fraasi, jonka opin englanninkielisestä kylpykirjasta ainoastaan käännöksenä: <em>companions in nudity</em>.
</p>

<h3 class="book_subheading">Kraateriprinsessa</h3>

<p>
Silmät ristissä ja pyyhe kolmatta päivää märkänä kiiruhdan aamulla lähijunaan. Söpö keltainen dieselvetoinen parin vaunun juna vie Oitan kaupungin kautta Asolle. Junan puksuttaessa vuorten läpi, välissä mielettömän korkeiden vesiputousten ohitse pohdin, ettei yhdelle ihmiselle voi tapahtua näin paljon ihmeellisiä asioita tällaista vauhtia.
</p>

<p>
Tarkalleen ottaen kyseisellä hetkellä emme olleet matkalla vuoren, vaan vuorenkokoisen kalderanseinämän läpi. Seuraava kohteeni Aso, yksi maailman suurimmista tulivuorista, on niin suuri, että sen sisään mahtuu kokonainen kaupunki, 30 minuutin junamatkailun edestä junarataa, sekä kokonainen ryhmä pienempiä tulivuoria. 90 000 vuotta sitten Aso jymäytti koko 25 kilometrin levyisellä kraaterillaan jättipurkauksen, mutta nykyään aktiivisuudesta on jäljellä enää pari hassua muutaman sadan metrin levyistä kuoppaa, joissa kiehuu vaaleaa vettä.
</p>

<p>
Vietän turistipäivääni kävelemällä ympäriinsä kraaterialueen kuulemma Irlannin näköisiä heinikoita. Eksyn reitiltä, mutta sehän ei kummempia haittaa, sillä Suomen Lapin tapaisissa maisemissa näkee joka tapauksessa koko ajan kaikkialle. On myös ihan hauskan jännittävää päästä harrastamaan heinikkosukellusta, kun polku käy vähän vähemmän kävelleeksi.
</p>

<p>
Tapojeni mukaisesti myös ihmettelen ihmisten menoa. Tässä paikassa erityisesti korostuu jotenkin karikatyyrisellä tavalla se, miten liikuntakyvyttömiä suuri yleisö todella on. Heinikkoseikkailuni lähtöpisteellä, Ason tulivuorimuseolla, alueeseen pääsisi tutustumaan VR-elämyksen kautta. Teki kovasti mieleni kysellä VR-kierrosta kaupittelevalta herralta, eikös kuitenkin ole parempi mennä katsomaan vuorta ihan omin silmin, se kun kuitenkin löytyy tuosta oven ulkopuolelta. Museon viereisillä neljän kilometrin mittaisilla kävelyreiteillä on lisäkseni kaksi ihmistä. Suuret massat käyvät museolla, sitten busseilevat noin 30 minuutin kävelymatkan kraaterille. Kraaterialueella bussi pysähtyy 20 minuuttia, ja tämän jälkeen turistit voivat siirtyä takaisin suurkaupunkeihin ilman, että nilkat pölyyntyvät ikävästi.
</p>

<p>
Ne, jotka jäävät kalderan hotelleihin yöksi, ovat ilmeisesti vähän parempaa väkeä. Koska koko alueelta ei löytynyt mitään kovin halpaa hostellia, päädyin itsekin paikkaan, joka oli japanilaisittain vähän kalliimpi; vähän keskivertoa halvemman suomalaisen hotelliyön hintainen. Henkilökunta kuitenkin käyttäytyi kuin olisimme olleet jossakin superrikkaiden luksus-ritzissä. Oli tummat puvut ja korvanapit, ja työntekijät olivat aivan järkyttyneitä, kun ilmoitin, että voin oikein mainiosti kävellä 20 minuuttia lähikauppaan ostamaan eväitä. Ensin he ehdottivat, eikö minun kuitenkin olisi paras mennä taksilla. Tämän jälkeen he tarjoutuivat tarjoamaan autonkuljettajan. Edelleen kieltäydyttyäni, ulos mennessäni, työntekijä huikkasi perään, että hänen managerinsa voi ajaa minut kauppaan. Todettuani jälleen kerran, että kävelen ihan mielelläni, hotellin pihatiellä perääni ajoi auto, jonka kuljettaja kyseli, että olin ilmeisesti matkalla konbiniin. Ystävällisesti totesin kieltäytyneeni jo aiemmin, minkä jälkeen auto peruutti takaisin hotellin pihaan. Itselleni riittävää prinsessakohtelua oli päästä hotellille taksilla viimeisen bussin mentyä, ja päästä nukkumaan lukon taakse siistiin sänkyyn huoneeseen, jossa on oma suihku, eikä ympärillä ollut edes minkäänlaista muutto- tai pakkaushässäkkää. Näin rauhanomaisissa tunnelmissa en muista nukkuneeni ehkä viikkoon, tai puoleentoista.
</p>

<p>
Palattuani kraatereille seuraavana päivänä huomasin, että ihmeelliset paikat alkavat jo neljän turistipäivän kärsiä eräänlaisesta inflaatiosta: tiedättehän, jos jotain on paljon, sen arvostus alkaa hälventyä. Nähtyäni aiemmin Bepun upeat kahdeksan helvettiä, ja silmänkantamattomiin jatkuvan kaldera-alueen, ihmeellisyys alkoi vähitellen rapistua. Alueen epätodellisimman näköinenkin ilmestys ja suosituin linssilude, täydellisen suppilon muotoinen, ruohon peittämä pieni 3000-vuotias tulivuorivauva, herätti lähinnä “ahaa, siinä se nyt on.” -reaktion. Hienot paikat ovat toki ihmeellisen upeita, mutta sitten kuitenkin, ne ovat vain hienoja paikkoja.
</p>

<p>
Päivän viihdytykseksi löysin kuitenkin uusia kavereita. Menobussissa kraaterille pääsystä minulta alkoi kyselemään oikein tyyppisaksalainen turistihenkilö. Kutsukaamme häntä tästä lähtien egojäbäksi. Egojäbä oli liikkeellä aivan täsmälleen samalla matkasuunnitelmalla, joten totesin, että kaipa seura on ihan mukavaa. Seura kävi kuitenkin jonkin ajan kuluttua vähän rasittavaksi: olen huomannut, että maailmalla matkaa hieman suurempia egoja, kuin mihin kotopuolessa on tottunut törmäämään. Kuulin hyvin monta kertaa, miten hienoa on ollut käydä Georgiassa ja Namibiassa ja kuinka monen metrin nousuja Kaukasuksen vaelluksilla tarkalleen tehtiin. On myös aika epätavallinen näkökanta elämään aivan täysin häpeilemättä todeta, että Kiotossa kannatti ehdottomasti käydä bambukäytävällä: sieltä sai kaikista eniten tykkäyksiä.
</p>

<p>
Hauskaa rupatella erilaisten ihmisten kanssa!
</p>

<p>
Paluumatkalla joukkoon liittyi lisää kavereita. Jo vuorella törmäämäni Geneveläinen yläasteen biologianopettaja eksyi samalla bussi- ja junayhteydelle. Hän kertoili, että esiteinit ovat oikeasti tosi kivoja, ja kuunteli egojäbän juttuja samanlaisella huvittuneisuudella. Viimeisestä junasta juttuseuraksi löytyi vielä Tokiolainen ala-asteen musiikinopettaja, joka oli ensimmäistä kertaa Kyūshūlla Okinawan-loman peruunnuttua säiden vuoksi.
</p>

<p>
On kertakaikkisen ihastuttavaa, miten pienellä kynnyksellä matkustavat ihmiset auttavat toisiaan tai pitävät toisilleen seuraa. Aivan kaikkia ei välttämättä ole tarpeen nähdä uudelleen yhden päivän jälkeen, mutta ehkä pidempiaikaisiakin kavereita olen löytänyt: Bepun hostellin naapurisängyssä oli eräs Berliiniläinen, jonka kanssa keskustelin pitkään lomasuunnitelmista. Sain hyvät suositukset tuleville kohteille, ja kutsun Berliiniin. Tietysti myös tarjouduin kahviseuraksi, jos ystäväni joskus eksyy Suomeen asti.
</p>
