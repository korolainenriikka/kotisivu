---
layout: default
title: Matkakirjat
---

<div class="books">

<div class="chapter_header">
    <span class="chapter_number">9. luku</span>
    <h2>Superturisti</h2> 
    <span class="location">Osaka, Nara, Nagoya, Biwa, Kioto, Fuji</span>
    <span class="location">Kansai, Chubu, Kantō, Japani</span>
</div>

<p>
Kuin yllättäen, ollaan loppusuoralla, tai ainakin menossa sitä kohti sellaisella vauhdilla, että asiat muuttuvat intensiivisemmiksi kaikilla mahdollisilla tavoilla. Kaikki näkemättä jääneet paikat on nähtävä heti äkkiä, kaikki loput jutut kokeiltava ja kavereiden kanssa on oltava koko ajan. Välissä väsytään opintoihin, matkasuunnitelmiin ja kaikkeen muuhunkin; oppitunnit löytävät uuden funktion jalkojen lepuutustuokioina.
</p>

<p>
Siis, hyvät ystävät. On teidän aikanne ottaa mukava asento, laittaa turvavyöt kiinni ja kaivaa popcornit esiin. Se on menoa!
</p>

<p>
Menot alkavat totuttuun tapaan: kulmista hajoileva koulureppu pakataan täyteen tavaraa, lähdetään metrolla suosikkipaikkaani (Meitetsu Nagoya) ja sieltä bussiin. Bussi vie tällä kertaa yhden kaverin synttärimatkalle Osakaan. Nagoya alkaa kummasti tuntua tuppukylältä, kun perille tultaessa bussikaista sijaitsee sillalla niin, että yläpuolella on toinen autotiesilta, alla toinen, ja tuon sillan alla vielä tie. Koko kaupungista saa vuoristoratamaisen tunnelman; joka paikkaan on päästävä vähintään kolmikaistaista tietä, ja nämä tiet sitten kohtaavat toisiaan risteyksissä uskomattomien monikerrosramppikiehkuroiden muodossa. Harmaaseen maisemaan jäävät tyhjät välit ovat täynnä niin suuria taloja, että Nagoyan kyliltä tulijan niskanikamilla on haasteita vääntyä riittäviin kulmiin.
</p>

<p>
Maan tasalla olevan maailman täyttää ilmeisesti kuuluisakin valomainosten tulva. Täällä ei nukuta! Vegaaniravintoloiden tarjonta on hämmästyttävän laajaa, toki asiakaskunnan perusteella herää kysymys, ovatko makrobioottista luomuruokaa, jeejee hyvänmielenruokaa, tai pelastamme maailman tässä on linkki valaisevaan Netflix-dokumenttiin -ravintolat olemassa vain siksi, että niissä saa niistettyä turisteista tuplahinnan. Kai sitä on paras ajatella asiaa hyvältä kannalta, että ihan vain makrobioottisuusinnostuneita tässä ollaan (mitä se ikinä tarkoittaakaan). Yöelämäkin on kai kuuluisa. Vähemmän olen tosin kuullut siitä, että jossain olisi tapana lähteä kadulle etsimään porukkaa olohuoneen kokoisen baarin täytteeksi ja käytännössä tarjota porukalle yksityisbaari-ilta. Hauskaahan se on tietysti, kunhan ei liikaa epäile yöllistä hiippailijaa, joka pyytää mukaan epämääräiseen kellariin. Viimeisenä erikoisuutena lienee mainittava shoppailutavat: kovassa suosiossa on joku Donkijotain -niminen kauppa, jossa kävin ihan vain turisteilemassa, kymmeneltä illalla. Kaverini piti tätä jokseenkin sekopäisenä valintana, mutta valinta kannatti; kyseessä oli elämäni ostoshelvetti! Kuusikerroksisessa talossa joka käytäville mahtuu yksi ihminen kerrallaan, ja joka paikka on lattiasta kattoon tungettu täyteen mitä vain, mitä ihminen voi toivoa. Shoppailijoista tyhjää lattiatilaa ei löydä neljättä kerrosta alempaa, ja alimman kerroksen kassajonossa ihmiset työntävät ostoskorikärryjään, joissa on kolmesta neljään koria, kohti kassaa. Heräsi kysymyksiä, mihin ihminen tarvitsee kymmeneltä lauantai-iltana muun muassa pariakymmentä keksipakettia. Muuta ei selvinnyt, kuin että kuulemieni juttujen mukaan tarve on yhtä kova yhdeltä yöllä.
</p>

<p>
Lisää kiinnostavuuksia löysimme vähän kauempaa kaupungin ulkopuolelta; vuoden 1970 Osakan maailmannäyttelyn alueelta. Japani perusti tuolloin, kulttuurisesti progressiivisena maana, etnologian museon.
</p>

<p>
Asiaa on ehkä syytä taustoittaa hieman. Kulttuurisesti progressiivinen maa oli siis erittäin ironisesti sanottu; Japanilla on tämän asian suhteen jonkin verran synkkää ja tietääkseni varsin pitkälti käsittelemättä jätettyä historiaa. Vaikka en asioita kovin kattavasti osaakaan valaista, ainakin tiedossani on, että sekä pohjoisen Hokkaidon että eteläisen Okinawan, entisen Ryukyun saarten alkuperäiskansoja ei olla koskaan varsinaisesti arvostettu, vaan heihin on kohdistettu monenlaisia kulttuurien yhteensulauttamistoimia. Lisäksi Japani on varsin vähän aikaa, vain muutamaa vuosisataa sitten, valloittanut ja kolonisoinut valtavia alueita itäisestä Kiinasta ja Koreasta aina Indonesiaan ja kaukaisille Tyynenmeren saarille asti sillä perusteella, että he ovat maailman kaikista ylivertaisin kansakunta. Valloitusten väleissä on harjoitettu väkivaltaa mittakaavoissa, jossa Butšan joukkomurhan kaltaiset tapahtumat näyttävät lilliputtimaisilta; muun muassa Nanjingin joukkomurhan uhriluku oli 400 Butšaa. On siis kiinnostavaa, että sama valtio perustaa kulttuurien rikkautta juhlistavan museon, jonka ovella juhlallisesti todetaan, että tarkoitus on näyttää kaikki maailman kulttuurit yhtä arvokkaassa valossa kulttuurien rikkautta juhlistaen. Esittelytyyli oli odotetun progressiivinen; Aasian alueelta (mukaan lukien Lähi-idän eli ”länsi-Aasian”) oli helposti ainakin kolme neljännestä esineistöstä, Pohjois-Amerikassa ei heidän mukaansa ole alkuperäisasukkaita ollenkaan, ja Afrikasta taas oli löydetty muun muassa yksi patsas, muutama maalaus ja pesty viisilitrainen ruokaöljykanisteri. Voihan sitä tietysti todeta, että onhan Japanista aika hankalaa lähteä hakemaan vaikkapa saamenpukua, mutta toisaalta, kun miettii vaikkapa maailman merillä jatkuvasti seilaavien banaanien määrää, ei tavaran kuljettaminen paikasta toiseen nykyään ehkä ihan niin haastavaa ole.
</p>

<p>
Korostaisin vielä, että edeltävän historiaosuuden suhteen operoin hyvin hataralla tietopohjalla. Kiinnostunutta kannustan tutustumaan aiheeseen vähän asiasta tietävämmistä lähteistä.
</p>

<p>
Seikkailu jatkuu kummempia lepäilemättä Naraan, peurakaupunkiin, hyvin kosteana päivänä. Turistien syöttämillä kekseillä elävien villipeurojen välissä pujotellen suoritimme turismia. Katselimme vanhoja patsaita, vanhoja rakennuksia ja tosi isoa vanhaa jättibuddhaa. Toisaalta moni asia ei ole niin vanha kuin päällepäin näyttää; yllättävän moni "ikiaikainen" rakennus saattaa olla vaikkapa 50 vuotta vanha ja tehty kopioksi jostain ikiaikaisemmasta tulipalossa tuhoutuneesta rakennuksesta. Ikiaikaisuuden illuusiota murentaa myös se, että torii-porttien käyttö aloitettiin laajemmin vasta pari vuosisataa sitten erään uskontopoliittisen muutoksen myötä: kun temppelit ja pyhäköt määrättiin erotettavaksi toisistaan, ja tarvittiin jotain, jotta ihmiset tietävät, kummasta on kyse.
</p>

<p>
Kylmän höyrysaunan kaltaisissa oloissa vanhojen asioiden ihmettely herättää myös kysymyksiä turismin mielekkyydestä. Ovathan vanhat asiat toki kovin hienoja, mutta ovatko ne tosiaan niin hienoja, että niitä varten on matkustettava maapallon toiselta puolelta katsomaan omin silmin siitäkin huolimatta, että koko rulijanssi on äärettömän kallis ja ympäriinsä kuumassa kävely, matkasta perille asti puhumattakaan, on varsin epämiellyttävä. Helleaallon myötä on herännyt jälleen kovaa ilmastokeskustelua liittyen turismiin, mutta ihan noin muutenkin, eikö vaikkapa buddhapatsaista kertovalla dokumenttielokuvallakin pääsisi aika pitkälle? Paikallisjunamatkan päässä turisteilu sen sijaan on oikein siedettävän epämukavaa, parin tunnin puksuttelun jälkeen pääsimme takaisin luokkahuoneiden penkeille lepäämään.
</p>

<h3 class="book_subheading">Vesiseikkailurata!</h3>

<p>
Eikä seikkailu todellakaan pääty tähän. Seuraavana viikonloppuna oli jälleen matkailun aika, peräti kolmen yön mittaisesti. Koska edellinen viikonloppumme oli hyvin kiireinen, lähdimme rennoin ottein mökkilomalle japanilaisittain. Alueen ainoa merkittävän kokoinen järvi, Biwa, alkaa hieman Kioton ulkopuolelta ja jatkuu pitkälle kaakkoon. Järven rannoilla on kotoisan nuhjuisia lomaresortteja rantoineen, leiripaikkoineen ja kanoottivuokraamoineen. Rantojen äänimaiseman täyttää päivisin vesiskoottereiden pärinä ja öisin peukalonkokoisten öttiäisten äänet.
</p>

<p>
Järvilomapäivämme huviksi, nukuttuamme kellon ympäri, tapojemme mukaan etsimme mahdollisimman pitkän ja jyrkän ylämäen ja lähdimme kävelemään. Tämän vuoren rinteellä oli lähiseudun ehkä mahtavin nähtävyys, vesiputousten ketju.
</p>

<p>
Olen varsin vakuuttunut siitä, että aikuiset eivät ole tylsiä siksi, että heissä piilisi joku sisäsyntyinen tylsyys, vaan siksi, että he ovat tottuneet olemaan tylsiä. Tylsiksi tottuneet ihmiset kävelivät putousten viertä, katselivat ehkä hieman. Kukaan ei kuitenkaan älynnyt, että kyseessä on vesiseikkailurata. Rata toimii niin, että kivillä hypitään paljain jaloin (tai vaikeutustasona ainoissa mukana olevissa kengissä), varotaan vihreiden hämähäkkien verkkoja ja koitetaan kiivetä putousaltaalta seuraavalle. Tällä ehkä parhaalla leikkipaikalla ikinä viihdyimme erittäin hyvän tovin, jokainen hämppis sai pitää pyydyksensä, ja neljästä lenkkaristakin kolme säilyi kuivana.
</p>

<p>
Vaellettuamme muutaman tunnin ajan kohti rantaa pääsimme tutustumaan japanilaisen rantapäivän sisältöön. Luonnollisesti kukaan ei ota aurinkoa, se olisi uv-indeksillä 9 lähinnä itsensä kiusaamista. Ilmeisesti tapana on tulla kaupungista rannalle koko päiväksi, laittaa teltat ja retkipöydät pystyyn puiden alle, ja sitten uida ja oleilla auringonlaskuun asti, jolloin koko rannalla kuulutetaan parin tunnin ajan jatkuvalla toistolla sulkemisilmoitusta pinpon-äänien kera. Sulkemisajan jälkeen rannalle menijä saa muutaman sadan euron suuruisen sakon. Uima-asut ovat kiinnostavia: kukaan ei käytä bikineitä, vaan uima-altailla käytetään lyhyillä hihoilla ja lahkeilla varustettua pukua, rannalla taas milloin mitäkin: yksi ui hupparin näköisessä vaatteessa. Kiinnostavasti kuitenkin somejulkaisuja varten uima-asun päällikerros otetaan pois ja ollaan bikineissä, kuitenkin reilulla etäisyydellä muusta seurueesta.
</p>

<p>
Varsin pitkälle viety pidättyväisyys vaikuttaa aiheuttavan parinetsintähaasteita. Jouduimme kärsimään tämän seurauksista hyvin kiusallisella tavalla, kun rannalla köllötellessämme eräs nuori mieshenkilö tuli melko tyhjällä rannalla istumaan parin metrin päähän meistä, mitään sanomatta, pariksikymmeneksi minuutiksi. Tämän jälkeen henkilö vaihtoi strategiaa, kävi vesirajassa tekemässä punnerruksia, istui sitten takaisin, ja toisti samaa ehkä toiset parikymmentä minuuttia. Jo valmiiksi hyvin kiusallisen tilanteen hän vei vielä maksimikiusallisuuksiin sanomalla "Moi, saanko pähkinöitä?".
</p>

<p>
Minulla on tapana pyrkiä olemaan mahdollisimman kohtelias kaikille kaikissa tilanteissa. Tällä kertaa se kävi kuitenkin vallan mahdottomaksi, joten keskusteltuamme saksaksi hetken parhaasta tavasta reagoida tilanteeseen, totesimme vain, että et nyt taida saada pähkinöitä. Hieman mietitytti, miten hankalaa rakkauden löytäminen voi olla, jos tällaisiin keinoihin on mentävä; aika monta järkevämpää asiaa on kokeiltava, ennen kuin tämä alkaa tuntua järkevältä idealta. Tällaiset äärimmäisen kiusaannuttavat kohtaukset tekisi mieleni sivuuttaa kokonaan, mutta ehkä se toisaalta havainnollistaa yhtäältä, millaista on kuulua seksualisoiduimpaan väestönryhmään, ja toisaalta, miten hankalaa varmaankin on löytää seuraa, kun päiväkotiretkien jonojen järjestyksistä lähtien kaikki on sukupuolitettu. Sitten näillä on tietysti seurauksensa; välillä rannalle mennessäni mietin, ettei lainkaan haittaisi olla 70-vuotiaan näköinen.
</p>

<p>
Hikoiltuamme aikamme Biwan rannoilla päätimme siirtyä hien pääkaupunkiin, Kiotoon. Vuorten välisen sijaintinsa ansiosta kuumuus muhii siellä aivan erityisellä tavalla ja kuulemma aina ulos lähtiessä lämpö on kuin isku vasten kasvoja. Mikäpä olisikaan siis mukavampaa kuin mennä katselemaan vuoden suosituinta festivaalia valtavaan väkijoukkoon keskelle tiiveintä keskustaa! Vielä äärimmäisemmät olivat esiintyjien olot; viisimetristen festivaalissa tiellä vedettävien asioiden kääntäminen kadunkulmissa on näytelmä jo ilman kuumaakin, ja nyt jännityksellä seurattiin, pysyvätkö kaikki tajuissaan. Ilmeissäkään ei ollut paljoa intoa hienosta esiintymisestä; kulkue oli jono kärsiviä kasvoja. Kiinnostuksella jäämme seuraamaan, mikä on Gion Matsurin kohtalo; jo nyt tapahtuma on yli 70-vuotiaille käytännössä saavuttamattomissa, sillä lämpövaroitusten aikaan vanhoilla ihmisillä ei ole ulos menemistä ja on vaikeaa kuvitella päivää heinäkuun puolenvälin aikaan, jolloin varoitusta ei olisi annettu. Nähtäväksi jää, montako vuotta 1100 vuotta vanhan perinteen mukaista juhlaa voidaan enää pitää; vaikuttaa hyvinkin mahdolliselta, että 99 prosenttia festivaaleista on jo nähty.
</p>

<p>
Illan pimennyttyä tapahtui vielä eräs merkittävä asia. Kävin yläasteikäisenä Kiotossa, ja muistan oleilleeni joen varrella paikassa, jossa joki haarautuu, ja molempien haarojen yli pääsee kävelemään kiviä pitkin. Alueella oleili paljon opiskelijoita, ja ehkä heidän illanviettonsa seurailu istutti mieleeni pienen ajatuksenpoikasen siitä, että olisi ehkä hauskaa tulla tänne opiskelemaan. Nyt sitten, tasan yhdeksän vuotta myöhemmin, opiskelijan ominaisuudessa saavuin samoille kiville, loikin niiden ylitse ja mietin, että täällä sitä nyt ollaan. Jos tästä jotain ajattelisi, niin ehkä sen, että jos jotakin tahtoo, sen voi laittaa tapahtumaan.
</p>

<h3 class="book_subheading">Iso kasa hiekkaa</h3>

<p>
Huomenta huomenta, seikkailijanne palaa tällä kertaa linjoille Tokaidon paikallisjunasta Numazuun. Rasiallinen aamupuuroa syöty, sitten ahtauduttu nuokkuvien työmatkalaispukumiesten väliin. Oma työpäivämme, tai ehkä seikkailupäivämme, tavoite on ehtiä seitsemännelle asemalle ennen auringonlaskua. On suuri ilo raportoida seikkailujani hieman reaaliaikaisemmin.
</p>

<p>
On ollut jokseenkin kantava teema tässä kaiken aikaa, että vuorille on päästävä. Kuitenkaan en ole todella korkeiden vuorten ylin ystävä; käytyäni kerran Chamonixissa Ranskan ja Sveitsin rajalla 2900 metrissä totesin, etteivät nämä paikat ole ihmisten paikkoja, enkä lainkaan ymmärrä tarvetta viihtyä hankkiutumalla korkealle paikalle, siitä tulee vain pää kipeäksi. Kun sitten vanha tuttu superseikkailujamme Aïcha varovaisesti ilmaisi kiinnostuksensa Fujille (3 800 m) kiipeämiseen, pohdin asiaa suunnilleen 2 sekuntia, kunnes suostuin. Jos sattuu olemaan viimeistä viikonloppua (ennen eräitä toisia seikkailuja) kaukomailla ja kysytään, sattuisitko haluamaan kiivetä Fujille, eihän sitä yksinkertaisesti voi sanoa ei. Lisäksi taikasana "tulivuori" on luottokeino saada minut suostumaan suunnilleen mihin tahansa. Kiipeilytaktiikkanani on jälleen koulureppu ja bambukeppi.
</p>

<p>
Hyvää iltaa, hyvät ystävät, seitsemänneltä asemalta, kolmentuhannen metrin korkeudesta. Täällä oleillaan mökissä, jossa kanssamme nukkuu suunnilleen 40 muutakin seikkailijaa, kolmessa kerroksessa. Jokaisella kahden tai kolmen hengen seurueella on oma juuri ja juuri futonien kokoinen nukkumapaikka, hylly tavaroille, ja pari vilttiä peitoiksi. Nukkumaanmenoaika on kahdeksalta, mikä ei paljoa haittaa viideltä heräämisen jälkeen. On vaikea kuvitella tämän kotoisampaa paikkaa; tässä on taas sellaista tonttujen nukkumapaikka -meininkiä, ja hauskuutta sillä lailla kuin muumeissa on hauskaa. On myös vaikeasti selitettävällä tavalla mukavaa käydä nukkumaan, kun aurinko laskee, ja herätä auringon noustessa.
</p>

<p>
Kiipeämisen piti olla fyysinen haaste, vähän sellainen kuin peleissä on lopussa jokin iso pahis, jonka jälkeen voittaa pelin. Kiipeäminen vaikuttaa kuitenkin yllättävän helpolta; matkasta on tulossa varsinainen suklaamatka, koska varauduin eväiden osalta paljon raskaampaan reissuun. Emme siis kiivenneet päivässä kolmeen kilometriin, vaan saimme bussilta vetoapua peräti 1800 metriin asti. Toisaalta kai on niin, että jos haluaa jonkin paikan olevan jokseenkin saavutettava laajemmalle yleisölle, reitti ei voi olla voimiensa tunnossa olevalle urheilulliselle 23-vuotiaalle erityisen rankka. Joka tapauksessa, kaikki happipullojen kantelut tuntuvat kovin ylimitoitetulta.
</p>

<p>
Eipä tässä hassumpaa, suklaamatka jatkuu auringonnousun aikaan huomenna, eli 4:30. Palaamme linjoille toisella puolella!
</p>

<p>
Seuraava päivä kuitenkin pääsi yllättämään. 680 hehtopascalin ilmanpaineessa oleminen on nimittäin yllättävän haasteellista (normaali on tuhannen tienoilla). On tietysti ihan hienoa kiivetä pilvien yläpuolelle ja nähdä ihka oikea kraatterikin, mutta olo menee niin kerta kaikkisen ikäväksi, että sitä alkaa pohtimaan, jos kauniita paikkoja voisi löytää vähän paksummalla ilmalla varustetuista paikoista. Epämiellyttävät olot eivät nimittäin jääneet huipun lievään tukehtumisen tunteeseen; pölyä niistämistä ja päänsärkyä jatkui monta päivää. Vuori ei siis ollut ihmisten paikka tälläkään kertaa.
</p>

<p>
Kaikista yllättävintä oli kuitenkin vuori itse. Jotenkin kuvittelin, että vuoret olisivat tehtyjä kivestä; että vuori olisi aina iso yksittäinen korkea möhkäle kiveä, niin kuin monesti varmasti onkin. Fuji osoittautui kuitenkin isoksi kasaksi pölyä ja pyöreää soraa, joka pienestäkin hipauksesta lähtee rullaamaan jyrkkää rinnettä alas. Pölyhiihtona suoritettu laskeutuminen oli ilmanlaadultaan kuin Helsingin huhtikuu, ja on kiinnostavaa pohtia, kuinka paljon hiekkaa valuu alas kaikkien potkivien askelten mukana, kesäkuun lumiensulamisista puhumattakaan. Luulen, että mahtava Fuji madaltuu kaiken aikaa, pölypallero kerrallaan.
</p>

<p>
Suoritettuamme suuren vuoriseikkailumme, joka ehkä meneekin viimeisestä pahiksesta, ja selvittyäni pää- jalka- ja vessassakäymisunohduksesta koostuvista kivustani, koitti vielä eräs mahtava mainitsemisen arvoinen kohtaus.  Kylillä sattui olemaan festivaalipäivä, jota sitten lähdimme ihmettelemään. Tunnelmoituamme ihastuttavaa festivaali-iltaa lähdimme omille teillemme mieleistä ruokaa hakemaan. Sitten sattui uskomaton sankarikohtaus, kuunnelkaas tämä: <em>kävelin Fujiin päättyvää tietä pitkin, illan pehmeässä valossa, fanfaarin soidessa taustalla, illallispizzaani kohti.</em>
</p>
