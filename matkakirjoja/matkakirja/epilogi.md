---
layout: default
title: Matkakirjat
---

<div class="books">

<div class="chapter_header">
    <span class="chapter_number">Epilogi</span> 
    <h2>Onnellinen maa</h2>
    <span class="location">Leppävaara</span>
    <span class="location">Suomi</span> 
</div>

<p>
Hyvää iltaa, hyvät ystävät. On suuri ilo palata seuraanne.
</p>

<p>
Hetki on ehtinyt jo vierähtää siitä, kun yhdessä katselimme Obonin mahtavia tulia Kioton kukkuloilla. Tarkalleen aikaa on kulunut hieman yli kaksi kuukautta, eletään siis marraskuuta. Lähdön aikoina ahkerasti kuuntelulla olleen Olavi Uusivirran sanoin, elokuun sininen on vaihtunut mustaan. Tarkoitukseni olikin, suuren seikkailun jälkeen, antaa elämän lipua jonkin verran eteenpäin ja sen jälkeen istahtaa alas pohtimaan, oliko missään mitään järkeä.

</p>

<p>
Monenlaista onkin tapahtunut. Olen aloittanut maisteriopinnot tutustuen tilastokäppyröiden ihmeelliseen maailmaan, ja aloittanut uuden harrastuksenkin, jonka tuloksena minusta on kuoriutunut keskinkertainen vapaauimari. Tulevaisuus on myös alkanut; kotikaupungissani Espoossa kulkee raitiovaunu. Tuttavapiiristä yhden vakava sairaus on vienyt mukanaan, toisen elämä taas on alkanut.
</p>

<p>
Elämä on kertakaikkisen ihastuttavan tavallista, eikä mistään voi panna merkille, että mitään suuria seikkailuja olisi koskaan tapahtunutkaan. Silloin tällöin pienet asiat muistuttavat kuitenkin joistain eriskummallisemmista ajoista. Harmittoman paperiläjän välistä löytyy lentolippu Osakasta Singaporeen. Kirjoittaessani viestiä uusille kansainvälisille opiskelijakavereilleni automaattiehdotus ehdottaa fraasin “going to” perään “sakae” ja “onsen” (toki väliin on ilmestynyt myös “pirjo” ohjelmamme superkoordinaattorin kunniaksi). Tällaiset harmittomat sattumukset jopa hätkähdyttävät hieman; niin tiukka täyskäännös täysin tavalliseen on tapahtunut. On kuin välissä oltaisiin käyty jossakin rinnakkaistodellisuudessa, ja sitten palattu takaisin, ja tekstinsyötön ehdotukset muodostavat madonreikiä universumiini.
</p>

<p>
Voisimme kuitenkin unohtaa universumin luonteen hetkeksi. Olen istahtanut seuraanne myös siksi, että tämänkaltaisten seikkailuiden jälkeen on oikein ja sopivaa vastata eräisiin luonteviin kysymyksiin. Sen kaltaisiin, kuten esimerkiksi, oliko missään mitään järkeä.
</p>

<p>
Yllättävän vähän ihmiset ovat kysyneet, ja jos ovatkin, vastaukset ovat olleet yhtä vähäsanaisia. Lienet seikkailuni myötäeläjänä kykenevä ymmärtämään, miten haastavaa on esimerkiksi vastata kysymykseen “Millaista oli?”. Toivottavasti kuitenkin tämä kirjallinen muoto sallii meille sen verran viipyilevän tunnelman, että taaksepäinkatsoviin kysymyksiin vastaaminen kävisi helpommaksi.

<h3 class="book_subheading">Oliko tässä mitään järkeä? Vai onko se relevantti kysymys, lähdinhän kuitenkin jo?</h3> 

<p>
Ensimmäisenä, kliseisin kysymys: olenko eri ihminen kuin lähtiessäni? Ehdottomasti en! Olen toki vanhempi, olokin on ehkä hieman viisaampi, mutta olisi yliampuvaa puhua eri ihmiseksi muuttumisesta. Toki jotkin puolet elämässäni ovat vahvistuneet. Vaikken ennenkään ollut väkivaltamyönteinen, matkani jätti, onnekseni, minuun lähtemättömän ydinaseallergian. Toisaalta puoleensavetävämmäksi muuttui kauneus ylipäätään; japanilainen tapa tuottaa, nostaa esille, ja kohdata kauniita asioita jätti lähtemättömän vaikutuksen. Mainitsemisen arvoinen vahvistuminen on myös se, että toteutin haaveeni pikkelöinnin opettelusta; kimchit rouskuvat nykyään Leppävaarassakin. Viimeisimpänä vahvistuneena seikkana on ajatukseni alkaa Suomi-ihmiseksi, siis sellaiseksi henkilöksi, joka auttaisi Suomeen muuttaneita henkilöitä tutustumaan niihin asioihin, jotka täällä ovat upeita ja ihania. Tämän osalta olen päässyt aivan upeasti vauhtiin, ja minulla on kunnia kutsua monia tänne vasta muuttaneita ystävikseni. Luulen jopa, että olen onnistunut yliopistotoiminnan välityksellä rikastuttamaan useamman heistä elämänkokemuksia tavoilla, jotka eivät olisi muuten koskaan tapahtuneet. Se on aivan valtavan hieno juttu.
</p>

<p>
Seuraavaan kysymykseen! Kannattiko lähteä? Tosin järkevää on toki aina vastata, että kannatti, lähdinhän kuitenkin jo ja olisi kovin ikävää jälkikäteen todeta kokonainen puolivuotinen jakso vallan turhaksi. Toisaalta olisi myös valheellista todeta vastaus itsestään selväksi; moneen väliin mahtui myös verrattain paljon epävarmuuksia, ja muita monenlaisia negatiivisia juttuja. Lisäksi lopun käänteet alkoivat mennä hurjuudessaan tasolle, joka oli aidosti todella stressaavaa, ja pienellä saarella kaukana ihan jokaisesta tutusta oleminen on vähän pelottavaakin. Yleisesti ottaen kokemuksella oli polarisoiva vaikutus: ilot olivat suurempia, mutta niin olivat surutkin. Yhdessä molemmat veivät toki kaikkea juuri oikeaan suuntaan, siihen, jossa elämä tuntuu enemmän elokuvalta. Tämän vuoksi siis, lähteminen ehdottomasti kannatti. Toki ihanana lieveilmiönä on myös lämmin ajatus siitä, että nykyään minulla on kavereita lähes jokaisessa maailman kolkassa. Ainakin katsellessani keski-Euroopan karttaa eräänä päivänä oli hauskaa todeta, että kavereita löytyy tuolta, tuolta, tuolta, tuolta ja tuolta.
</p>

<p>
Seuraavaksi: suosikkijuttuni. Ehkä arvaattekin jopa, tai sitten ette, tietysti kylvyt! Tarkemmin, yksi asia, jonka olisin voinut ottaa mukaan kotiin, on Oozone. Parinkymmenen minuutin kävelymatkan päässä kotiasuntolalta, naapurimetroasemalta, löytyi kaikki tarpeellinen. Oli kylpylä, jossa oli kaikki mahdolliset kylpylaadut (mukaanlukien 41 asteen kamomillakylpy), ja kapakka, jonne mahtui aina, vaikka paikalle tuli ehkä viidettä kertaa lisää kavereita. Lisäksi, mitä soisi jokaiselle kotimaan illanviettäjälle ja juopolle, on se, että baareista sai aina myös ruokaa. Parin euron juoma, puolentoista ranskikset, pöytä, tuolit, tilausnappi, ei kai sitä muuta voi kaivatakaan. Toki aivan unohtumaton ilo tuossa paikassa oli myös talo täynnä ystäviä. On jotenkin aivan hauskimpia ajatuksia miettiä niitä aikoja, jolloin kiisi aina koululle portaita alas keittiöiden ja kavereiden vilistäessä ohi moi moi moi moi moi -tyyliin. Ystäviä, lämmintä vettä, ruokaa ja juotavaa. Semmoisen hyvinvointikeskuksen olisin mielelläni mahduttanut laukkuuni mukaan.
</p>

<p>
Viimeinen kysymys: mikä on yksi tärkeä asia, jonka opin. 
</p>

<p>
Se on kauas muuttamisen kärsimykset.
</p>

<p>
Koen, että asuinpaikan suuren muutoksen tuoma stressi on yksi radikaaleimmin aliarvioiduista inhimillisistä kärsimyksistä, muun muassa parhaan ystävämme talousmallien toimesta. Vaikka olikin upeaa olla Nagoyan yliopistolla, sitä päätyy melko kapea-alaiseen elämään, kun opiskelee Nagoyan yliopiston kampuksella, palaa illaksi Nagoyan yliopiston asuntolaan, ja viikonloppuisin matkustelee Nagoyan yliopistolta löydettyjen ystävien kanssa. Yksi aliarvioiduista iloista, jonka muutkin ulkomaille lähtijät ovat kuulemani mukaan huomanneet, on sellainenkin asia, kuin että omaa perhettä asuu etäisyydellä, jonne on mahdollista kulkea, muista kaveriporukoista puhumattakaan. On jotenkin elämää rikastuttava juttu, että on tuttavia ja ystäviä vähän kaikkialla, monenlaisissa ympyröissä. Toinen aliarvioitu ilo: keittiönkaapista löytyvät esimerkiksi suppilon taikka toisen paistinpannun kaltaiset hyödykkeet, joita on mahdollista kerryttää vain pysymällä hetken paikallaan. Ylipäätään rohkaistun jopa väittämään, että kaikkien mahdollisten asioiden suhteen mitä kauemmin pysyy paikallaan, sitä rikkaampaa elämää päätyy elämään. Töissä ja harrastuksissa on tutut, jotka tuntee pidemmältä ajalta. Kotiin on kertynyt kaikenlaista turhuudessaan ihastuttavaa, ja lähiseudulta löytynyt lukemattomia suosikkipaikkoja. Se, että muuttelemalla kauas repäisee rikki jokaisen suhteensa hyvänpäiväntuttuun, jokaisen mahdollisuuden päästä suosikkipaikkoihin, ohentaa elämänalaa tavalla, jonka korjaa vain aika, ja uudelleen juurtuminen.
</p>

<h3 class="book_subheading">toisaalta, luovuus tekee aivan mahdottoman onnelliseksi</h3> 

<p>
Kun tämä matka kirjailuineen vääjäämättä lähenee loppuaan, on myös luontevaa kysyä, miten elämämme jatkuu tästä eteenpäin, siis minun matkakirjojen kirjailijana, ja sinun niiden lukijana.
</p>

<p>
Ensimmäiseksi on todettava, että kirjailu harrastuksena on niin ihastuttavan mukavaa, että se tuskin täysin loppuu tähän. Toisaalta, samalla on todettava, että kokemani seikkailun yliannostuksen jälkeen vaaditaan jonkinmittainen aika hiljaiseloa, ennen kuin jaksamista uusiin seikkailuihin taas riittää. Yhtä suuria seikkailuja ainakaan keston tai etäisyyden suhteen on tuskin tulossa, mutta seikkailu se on pienikin seikkailu, ja lähiseudun ihmeet saattavat olla kahta ihmeellisempiä. Viihdettä on siis varmasti luvassa kaikille osapuolille jatkossakin.
</p>

<p>
Nyt kun olen käynyt tekemisiäni läpi kerran jos toisenkin erilaisten viimeistely- ja muistelutoimien lomassa, tunnelmat ovat kaksijakoiset. Toisaalta sitä toivoo, että aidossa elämässä tapahtuneet kokemukset olisivat välittyneet jotenkin vielä väreilevämmän eläväisinä myös teille myötäeläjille. Toisaalta on aivan valtava ilo, että myötäeläminen on ollut mahdollista edes tällä tasolla. Kaikenlaisen tuotannon kritisointihan on aina kovin helppoa, ja vaikka olen itsekin esittänyt kirjailujeni laadusta monenlaisia mielipiteitä, eräät asiat ovat kuitenkin ainakin varmoja. Ensimmäiseksi, on ihastuttavaa havaita jonkinlaista kasvua jonkinlaisessa täysin uudessa inhimillisessä ulottuvuudessa; kasvua kirjailijana. Jo tänä lyhyenä aikana on muodostunut eräitä tapoja toteuttaa tätä harrastustani, ja tapoihin liittyy samaa selittämättömän varmuuden mystiikkaa kuin elämänvalintoihini: se, miten asiat tulee tehdä, ilmestyy päähäni milloin missäkin tilanteessa, ja palaset on napattava tarkasti talteen, ja sitten koottava. Törmäsin taannoin juttuun siitä, miten eräät aikamme neroina pidetyt luovat henkilöt tekevät työtään, ja huomasin löytäneeni itsekseni asioita tekemällä yllättävän samankaltaisille urille. Toinen varma seikka on se, että luova tekeminen on tuottanut aivan erityislaatuista onnellisuutta ja tuonut olemiseen uudenlaista merkityksellisyyttä. Tekemisellä on siis ollut arvoa itsessäänkin.
</p>

<p>
Olemme tosiaan kokeneet paljon yhdessä! On ollut mitä suurin ilo ja kunnia jakaa hetket kanssasi. Toivon kovasti, että ilo on ollut molemminpuoleinen.
</p>

<p>
Nyt, hyvä ystäväni, on aikamme lähteä omille teillemme. Minä vaivun takaisin ihastuttavan yksityisyyden syleilyyn, sinä taas palaat sen pariin, mitä ikinä olitkaan elämälläsi tekemässä.
</p>

<p>
Toivotan koettelemuksiisi onnea ja menestystä.
</p>

</div>