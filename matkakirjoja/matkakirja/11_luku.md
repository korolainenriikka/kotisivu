---
layout: default
title: Matkakirjat
---

<div class="books">

<div class="chapter_header">
    <span class="chapter_number">11. luku</span>
    <h2>Khanun</h2> 
    <span class="location">Kagoshima</span>
    <span class="location">Kyūshū, Japani</span>
</div>

<p>
Uskomattoman seikkailuvauhtini aikana, kaiken aikaa, etenee toinen tarina. Voimakas taifuuni Khanun aloittaa reittinsä eteläiseltä Tyyneltämereltä kovaa vauhtia kohti Okinawan pääsaaria peruen kaikki ystävieni lomamatkat elokuun ensimmäisiltä päiviltä. Kierrellessäni Bepun kylpylöitä Okinawan pääkaupungin Nahan asukkaita evakuoidaan romahtavien rakennusten varalta, ja ensimmäinen herrahenkilö menehtyy romahtaneen katon alle. Uutisten mukaan tuulet riittävät kaatamaan liikkuvan rekan aina Kyūshūn Kagoshimassa asti. Seikkailulenkkareideni halkoessa Ason heinikoita Khanun jatkaa matkaansa länteen, ja iltaan mennessä saavuttaa pisteen, jossa se joko jatkaa matkaansa Kiinaan, tai sitten ennustusten mukaan tekee käännöksen kohti koillista uhaten jälleen Okinawan pääsaarta, joka vasta muutamaa päivää aiemmin pääsi kovimmista tuulivaroituksista.
</p>

<p>
Oloni on rauhanomainen. Täyden epävarmuuden vallitessa vähän on joka tapauksessa tehtävissä, joten vaihdan seikkailun entistä kovemmalle vaihteelle ajatuksenani levätä taifuunin ylimenon ajan Kagoshimassa aivan Kyūshūn eteläkärjessä ennen Okinawan saarille siirtymistä. Junani lipuessa kohti Kagoshiman asemaa olen jopa tyytyväinen taifuunin tulosta; puolet omaisuudestani haisee Bepun rikkisille lähteille, raajani ovat Ason pusikoista naarmuilla ja kevyen, kertapesemällä lähtemättömän savikerroksen peitossa. Hammastahnatuubini on haljennut, Fujilta ostamiani postikortteja on edelleen lähettämättä, eikä juuri kukaan tiedä, missä olen tai mistä tulossa. Haaveissani kökötän muutaman päivän kaikessa rauhassa sisätiloissa seikkailuakkuja ladaten, ja sen jälkeen jatkan matkaa suunnitelmien mukaan kohti Yakushiman saarta.
</p>

<p>
Elokuun neljännen alkuillan aikana Khanun kuitenkin tekee taifuuneille hyvin harvinaisen täyden u-käännöksen, ja kääntää suuntansa niin, että sen reitti ylittää koko Okinawan saarten ketjun tulevan viikon aikana, kunnes saapuu Fukuokan ylle juuri sillä hetkellä, kun lentoni Okinawan Ishigakille on merkattu lähteväksi. Kysyn jokaisen mieleen tulevan kysymyksen jokaiselta vastaantulijalta, ja Kagoshimassa hostellin aulatyöntekijän lukiessa ääneen tuskastuttavan hitaalla nopeudella taifuuniennustuksen hyvin tietämääni sisältöä, alkaa valjeta, ettei kyse ehkä olekaan vain parin päivän, vaan lähes viikon lepotauosta.
</p>

<p>
Pyöritän skenaarioita. Voisin käydä Yakushiman saarella, jonne olin menossa viikoksi, parin päivän ajan, seikkailla siellä kaatosateessa ja päästä ehkä palaamaan takaisin Kagoshimaan paria päivää myöhemmin. Voisin myös ottaa reittilaivan Okinawan pääsaarelle taifuunin alla, ja ehtiä toiselle vaihtolennolleni Nahasta Ishigakille. Tai sitten junailla Fukuokaan, ja lähteä taifuunin keskipisteestä ensimmäiselle vaihtolennolleni.
</p>

<p>
Lopulta huomaan ajautuneeni nurkkaan, ja että on otettava käyttöön suunnitelma ö: äkkilähtö minne vain. Prosessi alkaa kääntäjästä, jossa katson, mikä äkkilähtö on englanniksi. Sitten valitsen varaussivulta lähdöt Japanista. Singapore, Vietnam, Indonesia. Indonesiassa Jakarta ja Denpasar. Valittuani Denpasarin totean kartalta sen sijaitsevan Balin saarella; sieltä ainakin löytyy palmu ja ranta, mitkä ovat oikeastaan ainoat tarvitsemani asiat. Pari tuntia myöhemmin minulla on menopaluulippu Balille, ja rahayksiköstä lähtien pitkähkö lista selvitettäviä asioita.
</p>

<h3 class="book_subheading">Tunnelmia</h3>

<p>
On myös kiintoisaa pysähtyä tapahtumien herättämien tuntemusten äärelle. Olen 17 vuoden ikäisenä päättänyt, että käyn ulkomailla lentäen enää yhden kerran, jonka aikana sallin itselleni yhden oikein mahdollisimman lököisän aurinkoloman. Niin kutsutulle palmusaarelle pääsemisen mahdollisuuksia on siis täysin varmasti ainoastaan yksi kappale. Opiskelijana matkasuunnitelmien muuttaminen on varsin hankalaa, koska vaikka olenkin pakon edessä valmis maksamaan enemmän päästäkseni lomailemaan, budjettini ei varsinaisesti ole loputon.
</p>

<p>
Olisin siis voinut vastata tilanteeseen kääntyvästä taifuunista olemalla ahdistuksissa ja täysin musertunut suunnitelmien täydestä pilaantumisesta. Olisin voinut todeta ihan samat ja kykkiä sateessa Kagoshimassa kaksi viikkoa. Kuitenkin, mistä olen itsestäni varsin ylpeä, olin koko epävarmuuden ajan lähinnä innostunut. Bepun tuulissa ei tullut kuuma, eikä Asolla vaakasuorassa sateessa kävellessä käsivarret päässeet palamaan. Lepäämissuunnitelmastakin olin lähinnä huojentunut. Puhumattakaan jännitystekijästä, jonka <em>jättitaifuuni</em> aiheuttaa. Pääsin harjoittelemaan Japania viestitellessäni laivaoperaattoreille, hotelleille, ja kysellessäni tyhmiä kysymyksiä suunnilleen jokaiselta vastaantulijalta. Onhan tämä nyt todellista seikkailua!
</p>

<p>
Vaikka olenkin siinä mielessä ensimmäisen maailman prinsessa, että kykenen ratkaisemaan ongelmia kaatamalla rahaa niiden päälle, olen myös yhtä kaikki varsin ylpeä kylmäpäisestä kyvystäni kääntää tilanne edukseni. Haaveilin ennen palmusaaren-matkaani, että joku päivä pääsisin käymään päiväntasaajan eteläpuolella, minkä suhteen jo luovutin. Nyt kuitenkin pääsen toiselle pallonpuoliskolle peräti kahdeksan leveysasteen päähän. Vaatimattomasti voisin jopa todeta, että kyseessä oli eräänlainen mestarinäyte sen suhteen, miten vastoinkäymiset on mahdollista omalla toiminnalla sekä suhtautumistavalla kääntää onnenkantamoisiksi. Vaatii jonkinlaista mielen lujuutta kyetä kääntämään suunnitelmat 11 tunnissa täysin ympäri: taifuunitilanne valkeni minulle koko komeudessaan yhdeksältä illalla ennen aamua, jolloin olin nousemassa lauttaan kello 7:30, ja vielä puoli yhdeltätoista illalla mietin, etten voi nukkua, sillä en tiedä, mitä aamulla teen. Että tässä tilassa kykenin miettimään vain sitä, miten vastaan tilanteeseen niin, että lopputulema on parempi kuin ennen vastoinkäymistä, uhraamatta hetkeäkään menetyksissä rypemiselle, oli asia johon en välttämättä uskonut kykeneväni, ja jota edelleen ihmettelen ylpeän häkeltyneenä.
</p>

<p>
Jatkaakseni asioiden positiivisten näkökohtien linjalla, jollain tasolla massiiviset luonnonkatastrofit, siis myös Khanunin katastrofikaveri lämpöaalto Kharon, herättävät minussa myös toivoa. Hento toivomukseni on, että tällaiset katastrofit saisivat ihmisiä vähitellen ymmärtämään, että minä ite -hedonismin aika on ohi. Ihmiset ovat kylläkin yllättävän taitavia välttelemään todellisuuden kohtaamista; lehdissä suomalaiset Rodos-turistit kehuskelevat lomaansa ihan mukavaksi, koska palot kuitenkin olivat yli 20 kilometrin päässä. Käytös muistuttaa vanhusta, joka palavassa kodissaan ei kykene hyväksymään, että elämänmittainen ainoa koti palaa, ja siirtyy eteiseen juomaan kahviaan kaikessa rauhassa todeten, että kyllä täälläkin ihan hyvin kykenee kahvittelemaan.
</p>

<p>
Myös muutokset omiin matkasuunnitelmiin kalliihkoine hintalappuineen tuntuvat siltä kannalta hyvältä, että turismi saakin olla kallista ja hankalaa. En myöskään koe, että oma maailmalle menemiseni, niin pitkä ja elämäämullistava kuin se onkin, olisi mitenkään moraalisesti oikeutettua toimintaa. Hyväksyn oman toimintani sillä, ettei aina voi toimia täydellisen altruistisesti, että oikeiden asioiden tekemisessäkin on kohtuutensa. Jos tämän voisi siis nähdä jonkinlaisena rangaistuksena itsekkäästä toiminnasta, se on aivan täysin ansaittu.
</p>

<p>
Tapahtumien myötä suunnitelmat kääntyivät täysin ympäri, lepohetkeä lukuun ottamatta. Ennen äkkilähtöä sallin itselleni kokonaisen vuorokauden, jolloin etsin majapaikkaa ja selvittelin kaikkea mahdollista. Ehdin jopa informoida kotiväkeäkin tilanteesta, ja lähes polttaa kaikki vaatteeni kuivausrummussa, joka ei pysähtynytkään automaattisesti. Lepopäivän jälkeen olo oli edelleen hieman epämukava tulevasta tuntemattomasta, mutta kuitenkin rauhoittunut. Ainakin saimme tarinan taifuunin suhteen päätökseen.
</p>

<p>
Nyt siis, hyvät ystäväni. Hurjuuden tuntemukseni aiemmista seikkailuista alkaa tuntua ekaluokkalaiselta, jota jännittää kävellä kouluun. Tämän, toivottavasti, hurjuuden huippukohdan myötä seikkailumme jatkuu Manilan kautta Denpasariin, ja sieltä eräälle pienelle saarelle. Palmusaarelle.
</p>

<p>
Palaamme linjoille alemmalla pallonpuoliskolla.
</p>
