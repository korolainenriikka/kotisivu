---
layout: default
title: Matkakirjat
---

<div class="books">

<div class="chapter_header">
    <span class="chapter_number">12. luku</span>
    <h2>Palmusaari</h2> 
    <span class="location">Nusa Penida</span>
    <span class="location">Indonesia</span>
</div>

<p>
Sain 12-vuotiaana joululahjaksi pallopalapelin, joka esitti maapallon karttaa. Onneksi sainkin, sillä joulupäivänä myrskysi niin kovaa, että jouduin olemaan koko päivän sisällä. Se ei kummemmin haitannut, sillä maapallon parissa viihtyi helposti vaikka koko päivän. Erityisen paljon päänvaivaa tuotti lähes puolikkaan pallon kokoinen Tyynimeri, jossa ainoina helpottajina olivat pienenpienet saaret. Saaret tulivat kovin tutuiksi, ja muistan edelleen, että Palaun pääkaupunki on Koror.
</p>

<p>
Ehkä tuijoteltuani saaria useaan kertaan tuon joulun jälkeisinä vuosina, tai sitten Paul Therouxin mainion kirjan <em>Tyynenmeren onnelliset saaret</em> myötä olen varovaisesti toivonut pääseväni kerran käymään jollain noista myyttisistä pikkusaarista, jotka jonkin kuulemani legendan mukaan kauan sitten muodostivat mahtavan paratiisimantereen.
</p>

<p>
Loputtoman mittaisen Japanin-seikkailuni loppuhuipennukseksi pääsin kuin pääsinkin lopulta palmusaarelle, vaikka se ihan tarkasti ajateltuna sijaitseekin Tyynenmeren sijaan Intian valtameressä. Nusa Penida, pieni saari Balin kaakkoislaidalla, täyttää kaikki paratiisisaaren stereotypiat: on palmuja, valkoisia rantoja, uima-altaita hienoilla mereenjatkumisefekteillä ja värikäs rantatie temppeleineen ja maissintähkiä turisteille grillaavine paikallisineen. Kaiken huipuksi suunnilleen joka kojusta on ostettavissa kookospähkinöitä pilleillä.  
</p>

<p>
Paratiisisaarelle päästäkseni oli jälleen kärsittävä epämukavuutta lentomatkojen muodossa. Pääsemme kuitenkin ihmettelemään maailman menoa vielä uusien elämysten merkeissä, sillä jonotettuani turistiluokan jonossa pari tuntia sain tietää ostaneeni menomatkalle bisnesluokan lipun.  
</p>

<p>
Mitä hienostoteatteria se olikaan! Koska olisi hyvin epäkunnioittavaa kutsua ketään ihmistä syöttöporsaaksi, en tee tässä niin, asioissahan on aina monia puolia ja sinne päin. On kuitenkin ihmetyttänyt minua pikkumuksusta asti, miksi kaikissa muissa liikennevälineissä matkustetaan normaalisti; mennään välineeseen, istutaan penkissä, ja perillä noustaan välineestä, mutta lentokoneessa se ei jostain syystä riitä: pitää päästä nautiskelemaan mitä erikoisimpia juomia (tomaattimehua? onko kukaan koskaan nähnyt tomaattimehua missään muualla kuin lentokoneessa?) ja ostelemaan laukkuja, hajuvesiä ja rannekelloja. Bisnesluokassa päästään aivan absurdin hienostonäytelmän pariin. Ensialkuun tarjoillaan mehulasillinen servietin kera. Kun arvon matkustajaherrat ja rouvat ovat selviytyneet noususta, pöydän päälle asetellaan valkoinen liina ja tarjoillaan kolmen ruokalajin päivällinen - myös vaihtolennolla. Naapuripenkkini rouva ottaa prinsessahetkestään kaiken irti, tökkii alkupalakseen saamaansa mangoa ja rapuja nätisti lehden päälle aseteltuna ja meuhaa henkilökunnalle: ”Mutta minä tilasin kanaa!!!!”. Kanansa saatuaan rouva tökkii sitäkin hetken, sitten työntää sen kauemmas kuin viisivuotias, jonka mielestä ruoka on pahaa, ja alkaa naama mutrussa katsomaan jotakin sarjaa.
</p>

<p>
Onni bisnesluokan onnettomuudessa on kuitenkin se, että kasvisruokatilauksen jättämättäkin sain enemmän ruokaa kuin olisin ikinä kyennyt syömään tuossa ajassa; kummastunut henkilökunta keräili minulle omia eväsomeniaan myöten mielettömän hyvän annoksen pyydettyäni ihan mitä tahansa syötävää. Täysin vatsa tuli tarpeeseen; Balin Denpasarissa aivokapasiteettia ei olisi riittänyt lainkaan syötävän etsimiselle.
</p>

<p>
Saattaa toki olla, että kerjään ikävyyksiä. Ei kuitenkaan käynyt lainkaan mielessäni, ettei puolentoista kilometrin matkaa kolmelta yöllä Denpasarin Kutassa olisi välttämättä kannattanut kävellä. 20 minuuttia kestänyt seikkailu ei sinänsä sisältänyt muuta vaarallista kuin paljon taksikyytejä tarjoilevia ihmisiä, pari jaloissani puolet matkasta pyörinyttä koiraa, ja keltaliivinen mies, joka käveli perässäni ehkä puolet matkasta. Voisimme sopia, että hänkin varmaan halusi vain tarjota kyydin; itse en ainakaan pukeutuisi huomioliiviin, jos olisin kidnappaajamurhaajasieppari.  
</p>

<p>
Nukuttuani virkistävät pari tuntia viiden euron hostelissa alkoi varsinainen seikkailu kohti rantaa, jolta lauttani palmusaarelle oli määrä lähteä pari tuntia myöhemmin. Koska ylihintainen lentokentältä tilattu taksi jätti tulematta, päädyin vaeltelemaan eksyneen näköisenä ympäriinsä. Erään skootteroija taksiyrityksen takki päällä hidasti vauhtia ja tuli kyselemään, onko minulla kaikki hyvin. Hänen ansiostaan selviydyin kuitenkin perille asti sellaista rallia, että välillä oli haastavaa muistaa hengittää.  
</p>

<p>
Vietin skootterikuskin kanssa varsin mielenkiintoisen matkan. Kyselin hirmuisesti kuskilta, millaista on elämänmeno Denpasarissa. Kuten edellisyön taksitarjousten määrästä arvailinkin, arki on varsin raskasta. Vaikka osa kuljettajista onkin isompien yritysten palveluksessa, mitään minimipalkkoja ei ole, eli joka päivän palkka on hankittava itse kuljetettavia etsimällä. Kyselen, onko kuljetettavia helppo löytää riittävästi kunnollisen palkan saadakseen, ja kuulemma se on hyvin vaikeaa. Lisäksi hinnat ovat milloin mitäkin; pitää osata kikkailla, etsiä eksyneen näköisiä turisteja, joilta saisi veloitettua vähän enemmän. Ja kun hinnoista puhutaan, tuo vähän enemmänkään ei ole kovin paljon. Globaalit varallisuuserothan ovat minulla hyvin tiedossa, mutta asia realisoituu jotenkin tarkemmin, kun se tulee omaan arkielämään. Järjetön riistohinta lentokentällä tarjottuna 20 kilometrin matkalle olisi vajaa parikymmentä euroa, tavanomaisempi summa olisi kolmisen euroa. Bussilipun saisi 20 senttiä vastaavalla summalla, illallisen syön neljällä eurolla. Suurin seteli on kuuden-seitsemän euron arvoinen, ja nostoautomaattien nostoraja kymmenen tuollaista seteliä. Vaikka on sinänsä ihan nättiä kerran elämässä elää kroisoksena; mennä hienolle rantaklubille syömään kaksi ateriaa ja juomaan neljä juomaa parinkymmenen euron loppulaskulla, ihan täysin hyvin mielin tätä ei voi tehdä. Jotain orjia ja orjaisäntiä muistuttavaa dynamiikkaa tässä on.  
</p>

<p>
Monivaiheisen seikkailun jälkeen on varsin mukavaa saada itselleni oma pieni bambubungalowini, ihan oma sänky ja oma suihkukin. Illalla siirryn paikan omistajan suosituksesta naapurissa olevaan kalaravintolaan, ja istahdettuani pöytään aaltoja tuijottamaan, on viimein pieni hetki koittaa ymmärtää, mitä kaikkea onkaan tapahtunut. Ensinnäkin laskutavasta riippuen ehkä jopa kahdentoista vuoden mittaisen haaveilun jälkeen olen epäuskoisessa tilassa siitä, että sijaitsen palmusaarella juuri sillä hetkellä. Toiseksi, jos aiemmin ihmettelin ihmeellisten asioiden määrää, tässä vaiheessa olen jo aivan sydänjuuriani myöten järkyttynyt siitä, mitä kaikkea ja miten paljon kaikkea ihmeellistä tapahtuu edelleen, vaikka kaikista ihmeellisimmän piti jo olla tapahtunut vaikka kuinka monta käännettä sitten. Onneksi on aikaa, ja aaltoja, joita tuijottaa akuutin epäuskoisen järkyttyneisyyteni hoitamiseen.   
</p>

<p>
Myöskin, pahoittelut kykenemättömyydestäni vain lomailla pohtimatta maailman tilaa, jollain tavalla tämä kaikki on eräänlaista öljyajan näytelmää. Parikymmentä kilometriä leveällä ja kymmenisen kilometriä pitkällä saarella lähimmälle rannalle, jolla uiminen on mahdollista, on yli viisi kilometriä. Kun matkan voi taittaa skootterilla muutamassa minuutissa tämä ei ole tietenkään ongelma, eikä nopeasti liikkuessa edes ehdi huomata muovipuolloilla peitettyjä tienpenkkoja. Kävellen tai polkupyörällä liikkuja ehtii kuitenkin viettää liikenteessä riittävästi aikaa huomatakseen pakokaasujen ja pölynsekaisen ilman ja huumaavan melun. Myös stressipiikit huvin vuoksi tööttäilystä rikkovat säröjä lomaidylliin. Ympärillä ei näy lainkaan merkkejä siitä, että hyvin todennäköisesti tällä elämänmenolla on vain hyvin vähän tulevaisuutta: rakennustyöt maisemahuviloille ovat hyvässä vauhdissa. Olisivat kuulemma mainioita sijoituskohteita!   
</p>

<h3 class="book_subheading">Aurinkolapsi</h3>

<p>
Unenomaiset palmusaaren-päiväni alkavat noudattaa kaavaa. Herään ensimmäisten auringonsäteiden ylittäessä naapuribungalowin ja osuen oransseihin verhoihini kello 6:40. Lojun sängyssä hetken, kunnes paikan omistaja, joka joka päivä jaksaa mainita, kuinka paljon muistutan Katy Perryä, tarjoilee terassilleni aamiaiseksi banaanilettuja ja lautasellisen ananas- ja lohikäärmehedelmäviipaleita. Lukiessani päivän Helsingin Sanomia kannesta kanteen tarjoillaan kahvi, jossa on päivä päivältä hieman vähemmän kahvinpuruja pitkin kupinreunoja. Suunnilleen tunnin verran kahviteltuani aamupalalleen saapuu myös muurahaisyhdyskunta, joka mouskuttaa tiputtamani ruoanpalaset parempiin suihin.  
</p>

<p>
Tämän jälkeen, jos on seikkailupäivä, etsin kartalta saaren rannikoilta muutaman turistikohdekallion, ja pyöräilen parikymmentä kilometriä vaakasuuntaan ja parisataa metriä pystysuuntaan päivän kohteille. Hyvän musiikin ja lomamainoksen näköisten maisemien kanssa matkakin menee mukavasta lomailusta, ja saan vähän liikuntaakin. Lepotaukoineen matkaan kuluu pari tuntia. Perillä köllin rantatuolissa merelle tuijotellen, maistelen uusia mehumakuja tai katselen kuuluisia paikkoja. Valoisa aika on lyhyt, hiukan alle 12 tuntia, joten kolmen aikaan iltapäivällä suuntaan pyörälläni takaisin kohti bambubungalowiani saaren itärannikolla. Turistimassat siirtyvät länsirannikon sataman alueelle, joten yleensä saan kruisailla loivia alamäkiä takaisin melko rauhassa. Ainoina kohtaamisina ovat paikalliset, jotka hymyilevät, morottavat, peukuttavat tai tahtovat koeajaa pyörääni. Vastaan tulee myös lapsilaumoja, joilla olisi aivan hirveästi asiaa, mutta ei kieltä, jolla voisimme kommunikoida. Yksi isompi lapsi osaa kuitenkin kysyä englanniksi, olenko katsonut Mr. Beastia. 
</p>

<p>
Palmusaaren peittyessä alkuillan valoon siirryn pesemään pyöräilyhikiäni ja rattaankuvia pohkeestani suihkuun. Tämän jälkeen kävelen naapuriravintolaan, jossa ystävällismielinen rouva- ja herrahenkilö kyselevät kuulumisia, kun istahdan illan ensimmäisenä asiakkaana suosikkipöytääni, josta näkee tien yli suoraan merelle. Tilaan joka päivä eri mehun ja ruoan, joita odotellessani tuijottelen maisemaa. Tämän jälkeen syön herkkuruokani, ja valun takaisin bungaloweille. Auringon laskiessa ennen seitsemää istun terassillani kirjoittamassa, minkä jälkeen siirryn sisälle joko lukemaan tai soittamaan kotiväelle; pimeällä minua ei tapaa ulkoa koskaan jo siksi, ettei pyörässäni ole valoja. Yhdeksän aikaan, joskus aiemminkin, uni vie voiton.   
</p>

<p>
Seuraavana päivänä, edellisestä seikkailupäivästä väsyneenä, mieleni tekee ottaa rennosti, joten vietän lököttelypäivän. Teen milloin mitäkin sattuu seuraavaksi huvittamaan; herättyäni yllättäen viideltä menen läheisen baarin tyhjiin rantakatoksiin tuijottamaan auringonnousua. Toinen vaihtoehto on etsiä saaren ainoan kaksikaistaisen kadun varrelta jokin rantaklubipaikka, jossa yleensä on tarjolla merenranta, uima-allas sekä syötävää ja juotavaa palmujen ja aurinkovarjojen alla nautittuina. Viihdyn päivällä melko autioilla klubeilla hyvän tovin; syön, maistelen cocktaileja, käyn uimassa, ja kun aikaa on kulunut riittävästi, syön samassa paikassa seuraavankin aterian. Sopivasti lomani aikaan sekä jalkapallossa että crossfitissä pyörivät MM-kisat, joten vietän tuntikaupalla aikaa sängyllä köllötellen ja urheilua katsellen. Tämän jälkeen rennosti ottaminen alkaa kyllästyttää, ja kierto alkaa alusta uuden seikkailun merkeissä.   
</p>

<p>
Pyrin kaikessa toiminnassani rentoutumaan mahdollisimman ankarasti. Turisteiltuamme aivan mahdottoman paljon pitkin Japania olen aivan loppu turistimenoon, erityisesti sen vauhtiin. Turistiloma ei ole rentoa nähnytkään; loman taustalla kuumottaa jatkuvasti pakottava tarve turistella mahdollisimman hyvin, siis tehokkaasti. Turisteilun tehokkuus mitataan siinä, kuinka monta kuinka hienoa kohdetta ehtii nähdä tietyssä ajanjaksossa, ja kuinka onnistuneesti kohteistaan ottaa valokuvia. Fraasi, jonka olen oppinut aivan uutena tänä vuonna, on paikkojen tekeminen. Englanniksi käytetään verbiä ”do”, ja matkaoppaissa kerrotaan, kuinka nopeasti kukin paikka on mahdollista tehdä. Nusa Penidan tekemisaika sille, joka haluaa kattavasti nähdä paikat, on 3 - 4 päivää. Tähän menoon lopen kyllästyneenä pyrin tekemään kaiken kahdeksan vuorokauden lomallani röyhkeältä tuntuvalla hitaudella. Auringonnousua katselin mitään ihmeempää tekemättä lähes puolitoista tuntia, ja rantaklubeilla kykenen möllöttämään lähes viisi tuntia yhteen putkeen. Hyvä möllötyskeino on myös ihan vain tuijottaa merelle, johon voi myöskin helposti upottaa puoli tuntia kerrassaan.   
</p>

<p>
Liikenteessä poljen sopivan verkkaista vauhtia, ja kun väsyttää, pysähdyn. Maisemapaikoissa jonokäyttäytyminen menee niin, että kukin monopolisoi paikan pariksi minuutiksi kuvaussessiota varten, ja antaa sitten vuoron seuraavalle. Täysin häpeilemättä pilaan kuvausmaiseman olemassaolollani peräti viideksi minuutiksi. On aika mukavaa; ei tarvitse keksiä niin paljon tekemistä, kun jokaiseen asiaan käyttää enemmän aikaa, ei täällä muuten keksisi viikoksi viihdykettä millään.  
</p>

<p>
Aina välillä myös lueskelen, reissun hengen mukaisesti kirjaa hitaudesta.
</p>

<p>
Saimme kuin saimmekin siis aikaisiksi oikein mukavan loman! Tänne tullessani totesin, että lomatavoitteeni on sijaita Nusa Penidalla. Mielestäni olen onnistunut tavoitteessani erinomaisesti.  
</p>

<h3 class="book_subheading">Kuoleman saari</h3>

<p>
Eräät tapahtumat tuovat kuitenkin harmaita varjoja idyllisten palmusaaripäivien ylle. Eräänä seikkailupäivänä lähden metsästämään kuuluisia rantoja nimeltään Atuh ja Diamond Beach, joiden viitoilta on vaikea välttyä saarella liikkuessa. Ohitettuani maantierosvomaisen joukon keräämässä pääsymaksuja rannalle, parkkipaikan perältä löytyy pääsy itse rannalle: muutama porras on näkyvillä kapeaa polkua, joka vie noin satametriseltä kalliolta alas rannalle. Jonkinasteista kiipeilyä vaativa reitti on hieman yllättävä valinta paikalle, jonka pitäisi olla sopiva kaikille tulijoille; moni turisti ei ole ehkä ketterimmästä päästä. Seuraava yllätys odottaa rannalla: uiminen on kielletty, ja vedessä liikkuu lähinnä seipäällä kalastajia. Matka jatkuu parin seuraavan pystysuuntaan satametrisen kallioportaikkokiipeilyjen kautta kuuluisalle näköalalle. Olisi mahdollista kliseisellä tavalla lähteä analysoimaan, miten kukaan ei oikeastaan katsele maisemaa, vaan kameroitaan, mutta vieläkin hätkähdyttävämpiä ovat kuvaussessiot itse. Ihmiset menevät kallioiden reunalle tarkasti kuratoiduissa lomavaatteissaan, hyvin lähelle jyrkännettä, ja tämän jälkeen autonkuljettajat napsivat heistä kuvia, itsekin pelottavan näköisiin asentoihin vääntyen.   
</p>

<p>
Matkalla kuuluisalle Diamond Beachille jännitysmomentti lisääntyy entisestään eräiden varoitusten myötä. Näköalapaikalla on kyltti, jolla pääkallotaustalla kehotetaan liikkumaan omalla vastuulla, ainoastaan ryhmässä, ja ilman lapsia. Rannan sisäänkäynnillä, jossa minulta verotetaan uusi pääsymaksu, kielletään vielä korkeanpaikankammoisten tulo alueelle.  
</p>

<p>
Kaikella terveellä järjellä ajateltuna paikka, jota näin ankarasti markkinoidaan turisteille, ei voi olla erityisen vaarallinen. Lähden siis käymään myös Diamond Beachilla, jonne vie pystysuoraan, reilusti yli sata metriä korkeaan kallioseinämään kaiverretut, ehkä metrin levyiset portaat. Aidan virkaa toimittaa pari köyttä.  
</p>

<p>
Alas lähtijöillä on hieman jännitystä ilmassa, kun lähdemme jonottamaan ruuhkaisia portaita alas. Ruuhkat kuitenkin osoittautuvat kuvaussessioiksi, joita ihmiset pitävät keskellä portaita, tietysti ulkoreunalla poseeraillen. Pieni jännitys alkaa laskeutumisen venyessä lähes puolituntiseksi todella häiritä; jännittävä paikka on hieman siedettävämpi, kun siinä voi liikkua, mutta jumiin jääminen portaisiin useaan kertaan alkaa tehdä oloni hieman kauhistuneeksi. Sama näkyy muussa seurueessa, joka laskeutuu kevyesti hiekalla peittyneitä, hieman alas viettäviä portaita tärisevin jaloin. Pieni jännitys ajallisesti pitkittyessään, tilanteessa, jossa pelottavasta tilanteesta ei ole näköpiirissä ulospääsyä ainakaan kovin pian, muuttuu todelliseksi kuolemanpelkoiseksi kauhuksi ja alkaa tehdä oloni erittäin vaikeaksi.  
</p>

<p>
Portaat muuttuvat kauhukammioksi, kun vielä monen kymmenen metrin korkeudessa reitti kapenee reiluun puoleen metriin, ja alkaa kääntyillä. Ihmiset ottavat vuoroja, vuoroin päästetään ohi ylös menijöitä, välillä alas. Loppumatkalla laskeutumista tehdään hyvin paljon ohenneiden köysien varassa lähes suoraa seinämää alas laskeutuen. Tässä vaiheessa pelkään jo kuolevani siihen paikkaan, ja mietin, miten paniikkikohtauksen saaneet pelastettaisiin paikalta.   
</p>

<p>
Alhaalta löytyy, toden totta, upea valkohiekkainen ja turkoosivetinen ranta upean kallioseinämän suojasta. Uiminen on kielletty myös täällä, mutta ihmiset eivät tästä ihmeemmin välitä. Itse en uskaltaudu uimaan, sillä en halua hankkia päivääni vielä lisää erilaisia mahdollisuuksia kuolla. Kaiken lisäksi oloni on niin syvän järkyttynyt edessä olevasta paluumatkasta portaita pitkin, että tiedän olevani kykenemätön rentoutumaan ennen kuin olen turvassa ylhäällä. Lopulta rantakäyntini on ehkä kymmenen minuutin mittainen, ahdistuspallerona istuskelu isomman kiven päällä.   
</p>

<p>
Matka ylös on yllättävän helppo, menee laskeutumista nopeammin ja koko ajan helpontuvaa reittiä. Jopa silloin, kun eräs ylös kiipeäjä melkein putoaa; ottaa löysästä köydestä kiinni, ja heilahtaa köyden mukana puoliksi reitin ulkopuolelle ennen kuin muut vetävät hänet takaisin turvaan, kykenen pieneen huumoriin toteamalla edessä kiipeäjille, ettei tuo ole välttämättä se, mitä haluaisin nähdä juuri nyt.   
</p>

<p>
Turvassa Atuh Beachin säkkituoleissa teen pientä salapoliisityötä siitä, onko kyseisissä portaissa tapahtunut onnettomuuksia. Yllättäen ei juurikaan, mutta internetin kaiveluideni myötä koko saaresta avautuu täysin uusi puoli.   
</p>

<p>
Vielä silloin, kun kukaan länsimaalainen ei ollut koskaan kuullutkaan Balista saati läheisistä pikkusaarista, paikallisasukkaat pitivät ulompana merellä sijaitsevaa, kallioista ja myrskyistä Nusa Penidaa pirun asuinpaikkana, eivätkä käyneet lähelläkään. Kun ensimmäiset länsimaalaiset saapuivat paikalle, saari oli merkitty karttaan pääkallolla ja luilla varustettuna, joten hekään eivät lähestyneet paikkaa.   
</p>

<p>
Vasta sosiaalisen median noustua suosioon ja National Geographicin nimettyä Nusa Penidan erityisen luonnonkauniiksi, laajamittainen turismi alkoi saarella. Tämänkin jälkeen paikka on ollut surullisenkuuluisa siitä, miten suhteettoman suuri osuus turisteista menehtyy tai loukkaantuu vakavasti matkansa aikana; kuolemia tapahtuu tasaisesti muutaman kuukauden välein, onnettomuuksia useammin. Reaktio on aina sama: viranomaiset noutavat ruumiin, pystyttävät ehkä kyltin, ja sama meno jatkuu. Yleisin turistin kuolinsyy on selfien ottaminen: jotta taustaksi saa alhaalla olevan upean maiseman, on mentävä aivan kallion reunalle, ja aina silloin tällöin jonkun askel lipsahtaa. Toiseksi yleisin kuolinsyy on uiminen; etelärannikon rannoilla virtaus on arvaamaton ja vie mukanaan turisteja säännöllisin väliajoin. Tämän lisäksi snorkkeloijia kuolee selittämättömästi: yhtäkkiä retken vetäjät vain huomaavat, että joku osallistuja kelluu kuolleena pinnalla. Aaltojen voimasta kertoo, että erään selfien ottajan olkapää putosi sijoiltaan, kun korkea aalto yllättäen iskeytyi sen päälle.   
</p>

<p>
Löydösteni myötä paikan hauskuus hieman hälvenee. Samana päivänä ei ole enää hauskaa, vaan olen lähinnä järkyttynyt tapahtuneesta; en usko koskaan pelänneeni kuolevani aivan yhtä voimakkaasti. Luettuani juttuja virtauksista snorklausreissu katsomaan jättiläisrauskujakin alkaa vaikuttaa vähän vähemmän houkuttelevalta. Loppuloman seikkailut vietän reilulla etäisyydelllä kaikista kallioista; olisi epätoivottava loppu matkakirjalle, että seikkailijamme putoaisi kuolemaansa upealta kallionjyrkänteeltä.   
</p>

<h3 class="book_subheading">Aaveita Kiotossa</h3>

<p>
Kuin yllättäen viimeinenkin seikkailu on lopussa. Niin on seikkailijakin; itseäni motivoidakseni luon puhelimelleni kotiinhankkitumislistan, joka kattaa palmusaarelta paluun ja jo aiemmin varatun paluumatkan vuoksi kaikkiaan 18 etappia ja 8 vuorokautta. Selviydyttyäni ensimmäisestä puoliskosta: pyöräilystä vuokraamolle, kävelystä satamaan, lauttamatkasta, matkasta lentokentälle, lennosta Ho Chi Minh Cityyn Vietnamiin, lennosta Osakaan, ja matkasta kolmella junalla Kiotoon, koittaa vielä viimeinen mainitsemisen arvoinen kohtaus. 
</p>

<p>
Pohdin jo Japaniin tullessani, että olisi kovin mukavaa saapua ja poistua tyylillä. Tyylikäs saapumiseni oli tulla paikalle vaaleanpunaisten kirsikankukkien peittäessä maiseman kimmeltävien jokien ja lampien vierustoilla. Elokuussa puolestaan Japanissa on eräs vuoden tärkeimmistä juhlista, buddhalainen Obon, jolloin kuolleiden sielujen uskotaan palaavan maan pinnalle tapaamaan läheisiään. Päivänä, kun saavuin yli yön kestäneeltä paluulennolta Kiotoon, oli tuon viikon tärkein juhlapäivä, kun kuolleiden sielut saatetaan takaisin kotiseuduilleen upeiden jäähyväismenojen kera. Kaikista dramaattisin jäähyväistapahtuma tapahtuu juuri Kiotossa, kun kaupunkia ympäröivillä vuorenrinteillä olevat, nuotioista muodostuvat kanji-merkit sytytetään tuleen neuvomaan kuolleiden tietä takaisin kotiinsa. Katsellessani tulen leimutessa hieman heilahtelevia merkkejä ystävällisen pienen kiotolaismummelin seurassa pohdin, että oli kyllä aika kiva juttu tulla Japaniin. Tämän jälkeen liityn aaveiden joukkoon, ja on aikani palata sinne, mistä olen tullutkin. 
</p>
