---
layout: default
title: Matkakirjat
permalink: /matkakirjat/
---

# Matkakirjoja

Hyvä ystävä! Tervetuloa uuden harrastukseni pariin.

Harrastuksena on siis kirjoittaa matkakirjoja. Niitä ilmestyy täysin odottamattomalla aikataululla aina silloin, kun minua huvittaa.
Harrastus jatkuu niin kauan kuin minulla intoa riittää.

Toivottavasti viihdyt kirjojeni parissa!

<a href="#newest_chapter">Uusimpaan lukuun (8. luku)</a>

<a href="#images">Uusimpaan kuvaosioon (I)</a>

<hr />
<div class="books">

<div class="chapter_header">
    <span class="chapter_number">Prologi</span> 
    <h2>Ehkä tässä ei olekaan mitään hätää</h2>
    <span class="location">IC 956, IC 27, Tuira, Otaniemi</span>
    <span class="location">Ympäriinsä Suomessa</span> 
</div>

<p>
On vaikea kuvitella osuvampaa tilannetta aloittaa. InterCity 956 Kupittaalta Helsinkiin kiitää läpi länsiuusimaalaisen maiseman, pelloilla on lunta, kallioilla myös, joki on puoliksi jäässä. Aurinkopilkut vilkkuvat vaunun 5 paikan 17 ja 18 ympärillä. Kahvipissalla on käyty, ja tunnelmaa hieman heikentää sieltä täältä kantautuva niiskuttelu, jonka voin auliin avoimesti myöntää herättävän minussa lieviä ärsyyntymyksen tunteita. 
</p>

<p>
Kaikki on hirmuisen tavallista mutta aivan ainutlaatuisen epätavallista hassusti samaan aikaan. Junailu on kovin tavallista, varsinkin jostain Helsinkiin palaavalla junalla. IC956 on kotiasemalla 23 minuutin kuluttua. Asiat menevät aivan tavallisesti; juna tulee hidastamaan, ihmiset pakkautuvat ovelle, ovet avautuvat, menevät kiinni, ja juna jatkaa matkaa. Tavallisesti pakkautuisin ovelle ja lähtisin tallustamaan kotia kohden, mahdollisimman suoraa reittiä (tieltä poiketaan polulle, jos se säästää metrinkin kävelyä, kun reissuilta tullaan kotiin), avaisin alaoven, sitten kotioven, varmaan istahtaisin keittiön pöydän ääreen huokaisemaan ”huh-huh”, ja alkaisin tekemään jotain kotijuttuja. Nyt ovet avautuvat ja menevät kiinni, mutta minä en liiku paikaltani. Jatkan eteenpäin, katselen ehkä ikkunasta kotitaloa sen pienen hetken, kun se näkyy junan ikkunasta, ja vaihdan Pasilassa Oulun-junaan. 
</p>

<p>
Tietenkin herää kysymys, miksi VR-appi laittaa Turusta Ouluun menijän kulkemaan Helsingin kautta, mutta mennään nyt sitten. Onhan tämä jännänhauska epätavallisen tavallinen tilanne toisaalta aika osuva tunnelma, alkukohtaus. Tykkään keksiä asioista positiivisia puolia. Sitä paitsi junassa istuminen on ihan mukavaa. 
</p>

<p>
Olisi ehkä asiaankuuluvaa tässä alkuun kuitenkin ottaa pieni askel taaksepäin ja koittaa saada teidät, hyvät ystävät, hieman paremmin tilanteen tasalle siitä, mitä tarkalleen on tapahtumassa. Ja vielä kun miettii asiaa tarkemmin, niin kirjalliset tuotteethan ovat yleensä hieman pidempi-ikäisiä, eli emme edes tiedä, missä ajassa tai paikassa juuri nyt eletään. On siis vallan mahdollista, että matkakirjailuideni pariin eksyy sellaisiakin henkilöitä, joilla ei ole koskaan ollut tai olekaan mahdollisuutta tietää, kuka oikein on juuri 23-vuotias Riikka, ja mitä hän yleensä puuhastelee. 
</p>

<p>
Lienee siis lyhyemmin sanottuna kohteliasta, että esittelen itseni. Mietitään sen jälkeen, mitä tässä oikein tapahtuu, miksi ja miten ja mitä ihmettä. 
</p>

<p>
Niin siis, heipä hei! Olen Riikka, juuri ja juuri 23-vuotias, tarkalleen 23 vuotta, yhden kuukauden ja kuuden päivän ikäinen. Tällä hetkellä olen kuukauden mittaisella vuosilomalla verkkokaupan toiminnanohjausjärjestelmän ohjelmoijan työstä, minkä jälkeen jään työstä opintovapaalle. Opintovapaalla tulen opiskelemaan Helsingin Yliopistolla datatieteen maisteritutkinnon, jossa tulen varmaankin painottumaan koneoppimisalgoritmien sekä soveltavan datatieteen puolelle. Koska soveltaakseen on myös osattava jotain, johon sovellettavaa asiaa sovelletaan, ajattelin täyttää vapaavalintaisten kurssien tilan tutkinnossa taloustieteellä ja parilla kielikurssilla. Näitä olen valikoinut lähinnä hupiorientoituneesti; nämä tieteenalat ovat suunnilleen ne, joihin liittyviä asioita lueskelen mielelläni vapaa-ajalla, yleensä viikonloppuaamuisin kahvin kanssa. Ne ovat myös mielestäni todella merkityksellisiä aiheita nykymaailman menon kannalta, joten siksikin kyseisiä aiheita olisi hauskaa ymmärtää. Taloustieteen ja koneoppimisen teorian opiskelu ei ehkä mene kovin monen ihmisen mielessä hupaisat ajanvietteet -kategoriaan, mutta minä nyt vain satun nauttimaan asioiden oppimisesta, erityisesti tärkeiden, jännittävien ja vaikeiden asioiden. Jokainen, joka häiriintyy kunnollisista asioista nauttimisesta, voi häiriintyä ihan keskenään. Aion, ja olen, nykyään todella häpeilemättömästi ihan todella hikke. 
</p>

<p>
Nyt se tapahtui! Pipipipipi, ja ovi sulkeutui! Näin sitä vain kruisaillaan, kodittomana InterCityllä! 
</p>

<h3 class="book_subheading">Focaccia- ja smoothietauon verran myöhemmin</h3> 

<p>
Noniin! Det är en InterCity tåg till Uleåborg! On siis hyvin aikaa saada teidät kärryille tilanteesta, vaikka asiaa onkin ihan mahdottomasti. 
</p>

<p>
Nuo koulutusvalintani vaikuttavat siis käsillä olevaan tilanteeseen siten, että olen hyvin pian aloittamassa maisteritutkintoni vapaavalintaisen osuuden, siis sen taloustiede ja pari kielikurssia -osuuden, vaihdolla Japanissa. Juuri nyt kaipailisin kovastikin jo Japaniin ja sen hiljaisiin juniin, pois suomalaisten keskinäistä epäkunnioittavuutta heijastelevalta hirvittävältä keskustelukakofoniasta, joka ympärilläni vallitsee. Tarkalleen kahden viikon kuluttua lähden Suomesta ja muutan asumaan Nagoyan yliopiston asuntolaan. Hirveästi muuta siitä elämästä en tiedäkään, paitsi että tulen opiskelemaan jotain juttuja. Muut yksityiskohdat selviävät kyllä sekä minulle että teille varmasti sitten, kun sen aika on. 
</p>

<p>
Nämä kaksi viikkoa tuota ennen oleilen Suomessa vapaana lomaihmisenä. Ensin, tällä viikolla, käyn kiertämässä Suomen eteläisen puoliskon oikeastaan kokonaan ja käyn moikkaamassa ihan kaikki sukulaiset. Ensin visiteerasin pari yötä Turussa kummitädin ja kaverin luona, seuraavana Oulussa ja Iisalmessa kai viitisen kyläily- ja yökyläilypaikkaa. Kuopiossa on vielä yksi kaveri ja yhdet sukutyypit, ja sen jälkeen palaan etelään. Tässä olen ehtinyt jo pohdiskella, että tämä tällainenkaan toiminta ei ehkä ole ihan kaikista tavallisin juttu, tai että kovin monet eivät ehkä pitäisi neljän kaupungin ja noin kymmenen kyläilyn kiertuetta ihan sellaisena reissailuperuskaurana, jona itse sen koen. Olen nimittäin kyllä aika sellainen reissailukonkari tässä kotimaan junailussa: viisitoistavuotiasta lähtien on tullut reissattua yksin junilla, ja olihan viiden vuoden takainen reissu Aholansaari-Ähtäri-Jämsä-Nilsiä-Iisalmi-Utajärvi-Nilsiä-Aholansaari kuitenkin huomattavasti kunnianhimoisempi keikka kuin tämä. Lisäksi ihan arkenakin tulee, tai aiemmin tuli enemmän, tehtyä viikonloppuna semmoisia yökylässä milloin missäkin -reissuja yleensä Itä-Helsinkiin, eli niin kutsuttuja idänmatkoja. Näiden seurauksena huomaan olevani reissun päällä itse asiassa aika rennosti, tai tällaisella perussettiä -buugilla. Tässä on tullut viimeiset pari vuotta kuumoteltua aika paljonkin sitä, miten turvattomalta sitä tuntuu, kun kuukausikaupalla on ulkomailla uusissa paikoissa. Vaikka tämä Suomen kiertäminen on jännittävyydessä aika paljon kevyempi juttu kuin vaikkapa aasialaisilla lentokentillä seikkailu, niin tuskinpa se niin erilaista on. Tuskin tässä kummoista hätää on; ihan kiva ja asiat hallitseva ja turvallinen tunnelma kuitenkin on matkailla; eihän tämä nyt niin hirmuisen ihmeellistä ole. 
</p>

<p>
Näihin lähtöviikkoihin palatakseni. Olen siis koditon nyt siksi, että nykyinen asuntomme on vuokrattu edelleen tästä päivästä alkaen eräälle ystävälle. Pariisin nobelistit, joihin varmasti palaamme myöhemmin, tulevat asuntoon asumaan kesäksi. Itse kulutan ensin aikani tällä maratonkyläilyllä, ja sen jälkeen Otaniemivaihdossa Otarannassa todennäköisesti Xboxin pelaamisen merkeissä. 
</p>

<p>
Pyydän kärsivällisyyttä, hyvät ystävät, teille selviää kyllä, mihin viittaa tuo asuntoMME, nobelistit, sekä otaniemivaihto. Kaikkea ei voi kertoa heti taikka samanaikaisesti. 
</p>

<p>
Tähän väliin haluaisin myös mainita, että on suuri ilo junailla kanssanne. Luulen, että läsnäolonne elämässäni sellaisina kasvottomina mutta kuitenkin tämän kirjan kautta elämässäni olevina tukihenkilöinä tulee tarjoamaan minulle turvaa ja ystävien kanssa ajanviettämisen tunnetta vielä useaan kertaan. Yksin matkustettaessa tulee vastaan varmasti monia yksinolon hetkiä, jolloin olisi mukavaa jutella jonkun kanssa. Olette nyt siis jonkinlaisia mielikuvitusystäviäni, joille rupatteluun voin käyttää aikaani, kun sellainen huvittaa. Vaikka pidättekin minulle seuraa aivan toisessa ajassa ja paikassa kuin missä itse olen, olen silti valtavan kiitollinen siitä, että pidätte seuraa. Kiitos siis! 
</p>

<h3 class="book_subheading">Suhtautumisohje</h3> 

<p>
Jospas nyt kun metatasolle päästiin, siis kirjailemaan kirjailusta, niin voitaisiin metailla hieman pidemmästi. Olen nimittäin havainnut aikaisemminkin, kun olen tehnyt internetissä jotain ei täysin tavanomaista, että ihmisillä saattaa satunnaisesti olla suhtautumisvaikeuksia esitettyihin asioihin. Monille on ehkä tiedossa, että olen aikamme vallitsevien internetyhtiöiden toiminnasta ja alustoista erittäin huolestunut henkilö, enkä siksi niitä juuri käytä. Tämän sijaan hupailen omalla kotisivullani silloin tällöin kaikenlaista mukavaa. Näitä hupailuja voisi kuvailla kattokäsitteellä ”yritelmiä käyttää internetiä kivoilla tavoilla”. Internetissä itsessään tiedon välittäjänä ei sinänsä ole mielestäni mitään vikaa, vaan enemmänkin mainontaan ja datanlouhintaan perustuva talousjärjestelmä aiheuttaa minussa huolta maailman tilasta. Tämän vuoksi hauskoja juttuja keksittyäni koitan käyttää internetin suuryhtiöistä ulopuolista tilaa kivoilla tavoilla, mistä esimerkkinä voidaan esimerkiksi nostaa kasvikennelini, jossa jakelen keväisin ylimääräisiä taimia. Juuri kasvikennelin kohdalla huomasin tämän suhtautumisvaikeuden. Sain vaikutelman, että ihmiset ottivat kasvikennelini vastaan jonkinlaisena yhtenä postauksena postausten seassa. Sain monta viestiä, jossa luki ”hei tosi hauska toi sun kasvikennel!”, mutta kukaan ei sanallakaan maininnut, kiinnostaisiko tarjolla olevia kasveja ottaa omakseen. Kai on sanomattakin selvää, että tässä on hyvin ilmeisesti ymmärretty jotakin väärin. 
</p>

<p>
Olen alkanut epäillä, että monet ovat niin tottuneet sivustoihin, joilla viettävät niin paljon aikaa, että on vaikea kuvitella muunlaisia sivustoja. Mikä tahansa tuttavan tekemä internet-mikävaan siis tuntuu kategorisoituvan näytillä olevat asiat, joihin reagoidaan, ja sitten siirrytään katsomaan seuraavaa -osastoon. 
</p>

<p>
Ensimmäisiä merkkejä suhtautumishankaluuksista käsillä olevaan kirjaan on myös jo ilmennyt. Moni ystävä on ihanasti kysellyt, josko minulta kuulisi kuulumisia ulkomailla ollessani. Tähän vastauksena olen mennyt jo lupailemaan, että aloitan matkakirjojen kirjoitusharrastuksen, ja kirjoistani saa sitten tietää, mitä milloinkin kuuluu. Sen verran voisin vielä selventää, että kyse on nyt siis ainoastaan verkossa olevasta kirjasta ihan jo siksi, että fyysisiin kirjoihin liittyy paljon säätämistä ja taloudellisia intressejä, enkä halua pilata harrastustani kummallakaan. Nyt sitten, ystävät ovat reagoineet tähän kirja-asiaan muun muassa näin: ”ai siis mikä sivu? siis myyksä jotain?” tai ”siis mä niin odotan sitä sun blogia!!”. 
</p>

<p>
Niin, rakkaat ystävät, en siis mitenkään halua maalailla teitä mitenkään hölmöiksi, tai muutenkaan kritisoida tai mollata mitään tai ketään yhtään minkään suhteen. On vallan ymmärrettävää, että kun suuri osa maailmasta ympärillä toimii tietyillä säännöillä, uudenlaista asiaa yrittää ikään kuin pakottaa samaan muottiin. Siis, erikoisiin reaktioihin, ei se mitään, mutta on myös myönnettävä, että hitusen loukkaannun, jos kirjojani kutsutaan kaupoiksi tai blogeiksi. Eihän tämä kovin ammattimainen kirja ole, mutta tunnen silti niin, että olisi mukavaa, että kirjani nähtäisiin kirjana. Se olisi jotenkin kirjan kirjautta kivasti arvostava asioiden tila. Tämän vuoksi nyt viipyilen metatasolla ja pyrin selventämään, että toden totta, tämä on kirja. 
</p>

<p>
Seuraavaksi siis seuraa jonkinlainen, sanotaanko että suhtautumisohje käsillä olevaan kirjaan. Ehkä ensimmäisenä voisimme selventää blogin ja kirjan olennaista erottelua. Mielestäni tässä suhteessa erityisen relevanttia on se, että blogiin liittyy sellainen keskustelun herättely ja erilaiset reagointikeinot tykkäys- ja kommentointinappien avulla. On varsin tavallista blogeja lukiessaan kirjoitella kommenttikenttään ajatuksiaan yksittäisen pätkän luettuaan. Sen sijaan kirjan kohdalla tuntuisi kummalliselta, jos joku luvun luettuaan kirjoittaisi luvun alle jotakin ihan jo siksi, ettei kirjassa ole kommenttikenttiä, vaikka kyseessä olisikin e-kirja. Näitä ei tämän vuoksi ole tälläkään sivulla. Ennustan, että joku kummastuu tästä nappien puutteesta, ja menee jonnekin toisaalle, jossa minuun saa pikaviestiyhteyden, ja kommentoi sinne. En koe varsinaista tarvetta kieltää tätä, ja on oikein sallittua esimerkiksi kertoa, että on oikein mukavaa kuulla kuulumisia, mutta sanotaanko vaikka niin, ettei se välttämättä ole tarpeellista. On minulle suuri ilo, jos kirja aiheuttaa ajatuksia ja myötäelämisen tunteita, mutta näitä ajatuksia ei ole välttämättä ollenkaan tarpeellista kertoa kenellekään. 
</p>

<p>
Jos kuitenkin joku lukija outoon tilanteeseen jouduttuaan potee ankaraa reagointipakon aiheuttamaa tuskaa, sitä voi lievittää alla olevaan tykkäysnappiin. 
</p>

<button>Tykkää <small>(123 milj. tykkäystä)</small></button><br />

<p>
(ainoa houkutus tämän kirjan painamiseksi joskus kyllä olisi, että edellä olevan nappulan viihdearvo nousisi olennaisesti paperille painettuna) 
</p>

<p>
Vielä toinen asia blogin ja kirjan olennaiseen eroon liittyen. Vaikka monet kirjat ovatkin varsin kantaa ottavia, niin ainakaan matkakirjat harvemmin ovat. Varsinkin kun olen monien asioiden, esimerkiksi ilmaston ja luonnon tilan suhteen varsin voimakastahtoinen ja äänekäs henkilö, olen huomannut, että muut ihmiset herkästi olettavat, että agendallani olisi jonkinlainen mielipiteenmuokkaus, tai jopa se jokin, jota sanotaan käännytykseksi. Haluaisin teroittaa, että näin siis ei ole. Varsinainen ensisijainen agendani tällä kirjalla on nauttia kirjoittamisesta ja kokeilla, olisiko kirjan kirjoitusharrastus hauska harrastus pitää yllä. Toissijainen agenda on mahdollistaa tuttavilleni, ja miksei ei-tuttavillekin, mielenliikkeideni ja kokemusteni tunteminen paremmin, kuin se olisi vain juttelemalla mahdollista. 
</p>

<p>
On minulla itse asiassa kolmaskin agenda, joka liittyy varsin herkkiin aiheisiin ja noihin käännytysajatuksiin. Olen nimittäin myös syvän ympäristöhuoleni ja -suruni lisäksi, mikä varmasti yllättää monet, äärimmäisen herkkä negatiivisille tunnelmille. Kohdatessani passiivisaggressiivisuutta tai jopa vihaa itseäni kohtaan luottoreaktioni on jäätyä, poistua tilanteesta ja etääntyä ihmisistä, jotka kohdistavat minuun negatiivista tunnelmaa. Olen vähän sellainen surkusiili, joka pistää piikit pystyyn ja menee piiloon. Kun tätä on tapahtunut riittävän kauan, ja kun tähän yhdistettynä olen ollut valtavan huolissani somen tekemistä vahingoista ja ollut kaukana sieltäkin, olen päätynyt varsin etäälle ihmisistä ylipäätään. Pahimmillaan, harvoin onneksi, tunnen olevani yksin maailmassa. Myöskään se, etten puhuisi ajattelemistani asioista, ei auta tilannetta. Varsin usein, itse asiassa päivittäin ja melkeinpä koko ajan, kohtaan asioita, joita ei olisi maailmassa, jossa haluaisin elää. Kun hiljenen mielipiteistäni, koen olevani kiva koulu -termistöllä ”hiljainen hyväksyjä”. Vaikka koenkin, että voisin vaikka ensi-ensi-ensi sukupolven minulta tivatessa, miksi en tehnyt mitään, kun jotain oli vielä tehtävissä, täydellä sydämellä sanoa, että tein voitavani, silti minua vaivaa, jos minulta kysyttäisiin: ”Näit kaiken, mitä ihmiset tekevät, etkä sanonut mitään?!?!”. Sekin on mielestäni väärin, vain hiljetä täysin. Siksi luottamuspulaongelmani kaikkiin ihmisiin ei myöskään ratkea vain joka päivä hymyillä nätisti ja hyväksyä ihan kaiken, mitä ihan kuka vaan tekee, koska eihän se minulle kuulu. Se on mielestäni vielä kauheampi tila elää kuin tämä, jossa väistämättä kohtaa mielipiteidensä vuoksi vihaa silloin tällöin. 
</p>

<p>
Se kolmas agenda nyt siis on se, että koitan tällaisella kirjamuotoisella formaatilla varovaisesti avata itseäni, ja todella kertoa, mitä mielessäni liikkuu. Tiedostan varsin hyvin, että kertomalla mitenkään kiertelemättä ajatuksiani sellaisina kuin ne ovat esimerkiksi tulevien lentomatkailujen suhteen voi aiheuttaa reaktioita, jotka puretaan minuun vihan muodossa. Annan kuitenkin mahdollisuuden maailmalle, jossa näin ei käy. Ymmärrän hyvin, että monien ihmisten tilanne on syystä tai toisesta sellainen, että vallitsevan ilmastotilanteen aiheuttamat vaatimukset ja omat arjen valinnat eivät kohtaa, ja kun tämä arvoristiriita tulee ilmi, se herättää tunteita. Oma agendani ei kuitenkaan ole millään tavalla muuttaa tai kritisoida ketään saati asettaa ketään toisensa ylä- tai alapuolelle. Jokaisen ihmisen todellisuus on eri, eikä ulkopuolelta ole millään tavalla järkevää sanella, miten vaikeita asioita pitäisi käsitellä paremmin. Toivomukseni nyt siis on, että jos aikamme herkistä aiheista herää reaktioita, niitä ei purettaisi katkeruuden, passiivis-aggressiivisuuden tai suoran vihamielisyyden muodossa minuun. Hyvä valinta voi myös olla jättää kirja lukematta, jos ajatukset kokee liian hyökkäävinä. Jos näin hienosti kävisi, että mitään negatiivista jännitettä ei pääsisi syntymään, se olisi supermahtava juttu. Koska silloin minun ei tarvitsisi pelätä niin paljon, tuntisin olevani vähän hyväksytympi ja tervetulleempi tässä maailmassa. Se olisi ihan valtavan siistiä. 
</p>

<p>
Diplomaattisesti voisin edeltävään vielä todeta, että ystävät hyvät, elämme henkisesti vaikeita aikoja. Toivon keskinäistä lämminhenkisen rakkaudellista ymmärrystä kaikkien suuntaan. Helppoa tämä ei ole niillekään, jotka ovat vaadittujen elämäntapamuutosten kanssa vähän pidemmällä. 
</p>

<p>
Vielä Muutama pienempi suhtautumisohje. Älä lue kirjaa, jos et halua lukea kirjaa. Tämä sivusto ei kirjaa mitenkään sitä, käytkö täällä vai et, ja minua ei millään tavalla kiinnosta, luetko vai et. Älä siis ketään miellyttääksesi lue. Suosittelen kyllä ehdottomasti matkakirjojen lukemista harrastuksena ylipäätään, mutta mitään ei tietenkään kannata tehdä vain jotakuta miellyttääkseen. Toinen ohje: ota kirja kärsivällisesti. Kaikki ei selviä hetkessä, enkä itsekään tiedä lähitulevaisuudestani juuri mitään. Kuvia on saatavilla matkakirjojen tyylin mukaisesti kirjan lopulla. Tätä varten on odotettava 4,5 kuukautta, ja luettava kirja loppuun asti (ellei huijaa ja selaa suoraan loppuun, eikä sekään oikeastaan ole huijausta, sen kun selaat, jos et ole reaaliaikalukija). 
</p>

<p>
Ja vielä yksi juttu. Nyt on oikeasti viimeinen! Älä odota mitään kovin ammattimaista. Olen henkeen ja vereen hupikirjailija, eli tätä tehdään aika matalin laatukriteerein. Olen myös opiskelija, eli aikaa ja resursseja ei ole tuottaa sellaista materiaalia, joka vastaisi oikeiden kirjailijoiden tuotoksia. Tällaisia on turha siis odottaa. Mitään muutakaan on turha odottaa, koska kivaan harrastukseen kuuluu olennaisesti sen vapaaehtoisuus. Jos minua huvittaa lopettaa kirjailu, lopetan. Jos huvittaa kirjoittaa paljon, kirjoitan. Tämä ei ole kuratoitu ammattikirja vaan elävää elämää, eli mitä vain voi tapahtua mutta mitään ei sovi odottaa. Tätä en siis totea mitenkään itseäni vähätelläkseni, vaan ihan realiteetit tunnustaen. Suosikkimatkakirjailijani käyttää kaikki päivänsä noin puolen vuoden matkan ajalta muistiinpanojen keräämiseen, ja sitten muokkaa muistiinpanonsa kirjaksi ajassa, joka mitataan vuosissa. On realiteettien tunnustamista, että oma kirjoitan tyhjästä valmista kirjaa -metodini tuskin tuottaa yhtä viihdyttävää tulosta. Emme odota hupiurheilijalta ammattiurheilijan suoritusta, joten ei odoteta hupikirjailijaltakaan ammattikirjailijamateriaalia. Jos ammattimaiset matkakirjat kiinnostaa, mitä kyllä mitä lämpimimmin suosittelen, huippuhyviä ovat kaikki edellä mainitun suosikkini Paul Therouxin kirjat sekä Heikki Aittokosken HS-kirjat, esim. kolmiosainen sarja <em>Narrien laiva - Kuolemantanssi - Onnellisten saari</em>. Myös <em>Keskellä virtaa Kongo</em>, myös HS-kirja, on tosi hyvä. 
</p>

<p>
Suhtautumisohje TL;DR (eli lyhennettynä). Tämä on kirja, ei siis blogi eikä kauppa eikä mikään muukaan ei-kirja. Tavoitteeni on kertoa sinulle, mitä minulle kuuluu, eikä kontroversiaalimpia mielipiteitä tule ottaa mielipidevaikuttamisyrityksinä. Viimeisenä, lue jos huvittaa. Ja lue ihmeessä muitakin matkakirjoja! 
</p>

<p>
Ystävät! 
</p>

<p>
Esittelin itseni ihan puolivillaisesti! Harrastukset unohtui! 
</p>

<p>
Kaikista eniten harrastan liikuntaa. Koen, että sellainen urheilukotini on crossfit, ja sitten keksin sen myötä kaikenlaista muutakin hauskaa, ja sitten kokeilen niitä. Oikeastaan ensimmäinen on jo niin tavanomainen asia arjessa, että moni on kysynyt, teenkö sitä vielä, kun en siitä juuri puhu. Asia on mennyt suunnilleen niin, etten puhu siitä samasta syystä, kun en keskustele kovinkaan usein siitä, mihin aikaan aamulla käyn pissalla. Sellaisista ihan tavallisimmista arkijutuista, siis syön banaaneja -luokan arkijutuista ei vain ole tapana puhua. Olen kuitenkin siinä jo varsin hyvä, ja kun pidän asiasta niin matalaa profiilia, moni varmastikin yllättyisi, jos tarkalleen tietäisi, mihin tarkalleen kykenen fyysisesti. En kuitenkaan pidä oikeana saati tarpeellisena jakaa hirveän tarkkoja yksityiskohtia aiheesta. Se on semmoista fleksailujuttua, jota on maailmassa jo ihan riittävä määrä. Nyt on jalat ihan kipeänä, kun vetäisin eilen sellaisen treenin kuin Fran aikaan 8:17. Tuon verran voin paljastaa, muuta en. On kiinnostavampia juttuja! 
</p>

<p>
Muita liikuntahommia on jalkapallo, jota aloin pelaamaan, koska uhosin niin pitkään, miten hyvä läppä olisi, kun pelaisin jalkapalloa. Uhoamisessa kun menee tietyn rajan yli, ei oikein voi perääntyä. Sekin on tosi kivaa, tein yhdessä pelissä ihan aikuisten oikean maalinkin. Ja joukkuekaverit on tosi kivoja (Avauspotku naisten 5-divarissa tarjoaa sykähdyttäviä urheiluhetkiä koko kesän!). Sitten syksyllä ajattelin mennä ihan huvikseen triathlon-alakouluun. Kaiken sivussa myös joogailen, tietysti, ja käyn joskus kävelyillä. Suuren osan, ehkä puolet viikon liikunnasta, täyttää pyöräily, mutta se on myös niin totta-kai-juon-vettä -kamaa, että matkat suunnilleen joka paikkaan menevät kummempia asiasta miettimättä. 
</p>

<p>
Ei-liikunnallisia harrastuksia on ainakin parvekepuutarhurointi. Surkuttelen, kun jää koko kasvukausi välistä, ja haaveilen palstasta tai pikkupihasta. Aion myös aloittaa kekriperinteen. Tässä muuten taas yksi aihe, josta saatatte, hyvät ystävät, kuulla vielä. Sitten on tietysti kirjat, jotka on tosi kivoja varsinkin illalla parvekkeella hyvän teen kanssa. Siis ihan tosissaan on tosi kivoja. Mietin kerran huvikseen, mitkä hetket olivat kaikista onnellisimpia hetkiä koko viime vuonna, niin kirkkaasti top-3-kategoriaan pääsi syysillat, kun kaivauduin tosi monen viltin ja villapaidan sisään parvekkeelle, join inkivääriteetä, poltin nuotio-tuoksukynttilää, ja luin Donna Tartin kirjaa <em>Jumalat juhlivat öisin</em>. Sitten puuhaan silloin tällöin jonkinlaisia käsityöjuttuja, ja aion elämäni aikana käydä kaikissa kansallispuistoissa. Luontoilu on sellainen asia, josta tykkään paljon enemmän kuin sitä teen. Ajattelin sen kanssa tehdä korjausliikkeen nyt tulevana kesänä, kun on siihen mahdollisuus. Viimeisinä vaan ei vähäisimpänä, on uusin harrastukseni, eli matkakirjailu! 
</p>

<p>
Ja japanin opiskelu tietysti... Jätetään se nyt, se on oikein hauskaa, mutta osviittaa ko. asiasta antaa se, että yksi kaverini lopetti japanin opiskelun, koska totesi, että ihmisellä voi joko olla elämä, tai hän voi opiskella japania, ja hän halusi ensimmäisen. 
</p>

<h3 class="book_subheading">Suomen rumin paikka</h3> 

<p>
Kaiken tämän kuulumistelun lomassa olen ehtinyt jo Otaniemivaihtoon asti. Ja jotta kukaan ei ottaisi nokkiinsa, Otaniemi ei ole Suomen rumin paikka. HSL-vyöhyke on, ainakin Suomen-kierrokseni perusteella. Ehdin kerätä hirveän listan asioita, joista olen muulle Suomelle kateellinen. Niitä on ainakin etäisyydet paikkoihin, Oulun pyörätiet, Kuopion hiihtomahdollisuudet, Oulun purot, Oulun pyörätiet, Kuopion hiihtomummelien hiihtomeininki, Iisalmen uimahallin uintimummujen meininki, ja Oulun pyörätiet. Tasoituksena vielä ettei Turulle tule paha mieli, niin siellä oli ihan kivat kirpparit. 
</p>

<p>
Mutta nyt siis, ollaan vuoden rumimpaan aikaan Suomen rumimmalla alueella. Onhan sitä rumaa muuallakin, muttei ehkä näin paljon betonihelvettiä. Joka tapauksessa on hirvittävän sumuista ja aika kylmää, olen sisällä mutta koditon ja istuskelen huoneen nurkassa ihan hyvän teen kanssa. On oikeastaan aika kivaa. Sillä lailla kivaa, ettei ole velvollisuuksia eikä tarvitse olla ulkona kylmässä sumussa. Tiedossa olevan tulevaisuuden kaikki tehtävät hommat mahtuvat yhteen puhelinmuistiinpanoon, ja koko omaisuus taitetun patjan päälle, ehkä yhdelle neliömetrille. Kai tämä on jotakin juurettoman vapautta, sitten. Eikä ahdista edes yhtään, vieläkään. Ehkä vähän jännitän, unohdanko ottaa jotakin mukaan. Kaikki kuitenkin aina järjestyy jotenkin, ja unohtunut tavara jättää kokonsa verran tilaa laukkuun muille tavaroille. 
</p>

<p>
Voisimme nyt siirtyä sijaintini kannalta ajankohtaiseen aiheeseen. Tähän Otaniemivaihtojuttuun. Perimmäinen syy tälle Otaniemivaihdolle on se, että olen aivan toivottomasti aivan tosi rakastunut. Se on hirmu kivaa tietysti, mutta tämän viideksi kuukaudeksi ulkomaille -jutun kannalta vähän ehkä hankaloittava tekijä. Käytännöllisesti asiat on ratkaistu niin, että Aaro keräsi parit kaverit ja muutti Otaniemeen. Tämä oli aika passeli juttu, koska minähän en koskaan halua asua Teekkarikylässä, kun paikka on niin hirvittävän rauhaton. Tässä on jo jaksettu aika ahkerasti kuittailla, kun nyt sitten kuitenkin asun täällä. Viikon vain, onneksi. Sitten lähden vaivaamasta, ja automaatiojäbät pääsevät opiskelijasekoilemaan sydämensä kyllyydestä. Onhan tämä paikka siihen aika otollinen mahdollisuus. Vappukin lähenee! 
</p>

<p>
Täällä nyt sitten odottelen lähtöä, säädän vakuutusta liian myöhään koska vitkuilin sitä viimeiseen asti, ja pelaan Hogwarts Legacya. Ihan jees. 
</p>

<p>
Tämä rakastumisasia on olennainen käsillä olevan kirjan kannalta myös muuten kuin käytännöllisistä syistä. Kuten jokainen erittäin rakastunut varmasti ymmärtää ja loput voivat ehkä kuvitella, rakastuminen muuttaa aika paljon sitä, mitä lähteminen jonnekin merkitsee. Tarkalleen ottaen lähtöhalujen määrä muuttuu aika olennaisesti. Onneksi Tiede-lehti oli oikeassa, ja rakkausmeininki tosiaan rauhoittuu vähän kahden vuoden kohdalla, eikä sellaisia ajan rakenne muuttuu ja on hirveä surku neljän päivän erossaolosta -tapauksia enää tule. Kuitenkin, jos minulta nyt kysytään, haluanko ihan tosiaan lähteä, niin tavallaan joo, mutta toisaalta en missään tapauksessa todellakaan halua lähteä. Onhan asia niinkin, että silloin kun oltiin nuoria ja tuoreita 23-vuotiaita -kesä on mennyttä, eikä sitä enää koskaan voi saada takaisin. Poden tästä pientä menetyksen tuskaa, sellaista Suomen kesää kaipaavaa ja sen menettämisestä surevaa nostalgiaa. 
</p>

<p>
Jos olen ihan rehellinen, niin aina ehkä tähän vuoteen asti tämä hirvittävän ikävän pelko on muodostanut ehkä suunnilleen 90% ajatuksista koko vaihtoon lähtemiseen liittyen. Ja jos paljastetaan sekin, miten lemmenkipeä teinityttö olen tarkalleen ollut, niin olen 16-vuotiaana kuvitellessani, millaista Japanissa vaihdossa voisi olla, ajatellut myöskin sitä, että sellainen Japanille tyypillinen kaatosade hakkaa kattoa, ja minä jossain pienessä huoneessa katselen ulos ikkunasta ja haikailen jonkun ihanan rakkaani perään. 
</p>

<p>
Tällainen on sisälläni asustava lemmenkipeystyyppi, jos kuvitellaan sen elokuvan tyyliin, jossa oli ne ilo- suru- ja muut tyypit, jotka ohjasivat pikkutytön elämää. Se on sellainen vaaleanpunainen tyyppi, joka ei ikinä halua lähteä kotoa minnekään, ja kaikista pahimmissa tapauksissa haluaa halata joka hetki. Siis ihan tosissaan joka hetki, 100% kuluvista sekunneista. Se vasta epäkäytännöllistä on! Tämän tyypin vastapainona päässäni asuu sellainen järjen ääni -niminen tyyppi, jolla on antivaaleanpunainen leka, jolla se kumauttaa vaaleanpunaista tyyppiä päähän, ja sanoo pikkutyyppejä kontrolloivalle tyypille (minulle), suunnilleen “Halooooo! On muutakin elämää! Lopeta surkuttelu ja tee jotain mukavaa!”. Ajattelin nyt järjen ääni -puolella, että on vaaleanpunaiselle tyypille aika hyvää shokkihoitoa, että hänen on nyt pärjättävä ilman jokahetkisiä haleja hetken aikaa, niin oppii sitten olemaan kunnolla. Se on ihan tosissaan paikallaan, ei ole kiva, ettei osaa nauttia missään muualla olosta, kun pitää vaan aina olla kotona halimassa. Tällainen agendakin tässä lähtemisessä siis on. Odotettavissa toki on, ettei vaaleanpunaisen tyypin kaitsemisprosessi välttämättä ole kaikista helpoin, ja että tyypin valitus näiden tulevien kuukausien aikana todennäköisesti värittää koko kokemusta jollain tavalla. 
</p>

<h3 class="book_subheading">Lisäksi tarjolla: epätyydyttäviä vastauksia</h3> 

<p>
Jos nyt kuvitellaan sellaista EMTK-osastoa, siis ehkä mieleen tulevia kysymyksiä, niin ainakin varmaan on kiintoisaa, miksi ihmeessä haluan mennä Japaniin. Pahoittelen jo etukäteen jokaista, joka odottaa kunnollista vastausta; mitään järkevää ei ole tarjolla. Ehkä nyt saa myös murentua mielikuva minusta jonkinlaisena ultrarationaalisena kaiken järjellä valitsevana henkilönä. Tämä ei ainakaan elämänvalintojen kohdalla pidä paikkaansa, missään tapauksessa. 
</p>

<p>
Suurempien valintojen, sellaisten, joita voi kutsua elämänvalinnoiksi, kohdalla olen jo pidemmän aikaa käyttänyt ehkä vähän erikoista valintastrategiaa. Strategia menee näin: toimin niin kuin tiedän, että minun tulee toimia. Lähden siis Japaniin siksi, että tiedän, että minun tulee lähteä Japaniin, nimenomaan opiskelijavaihtoon. 
</p>

<p>
Ehkä luonteva jatkokysymys on, miten tarkalleen voin tietää, mitä minun tulee tehdä. Tähän tarjoan epätyydyttävän vastauksen. En tiedä, miksi tiedän. Kunhan tiedän. Tietämisellä ei myöskään ole ikinä mitään järkiperusteita, ennemmin asiat menevät niin, että ensin tiedän, mitä minun tulee tehdä, ja sen jälkeen keksin järkiperusteet sille, miksi juuri nuo asiat olisivat järkeviä tehdä. Jos uskoisin jonkinlaiseen ehkä jumalalliseen olentoon, voisi kuvitella, että ajattelisin, että tuo jonkinlainen jumalallinen olento istuttaa tietämisiä päähäni. Näin ei kuitenkaan ole, en oikeastaan usko mihinkään erityiseen tai missään nimessä ainakaan mihinkään jumaliin. Yhtä kaikki, mielestäni on aika hauskaa, että päähäni tulee tällaista selittämätöntä tietämistä. On jännittävää, kun elämässä on selittämättömiä mysteereitä. Lisäksi tietämisellä on se käytännöllinen hyöty, ettei minun tavallaan tarvitse päättää itse mitään. Strategiani on myös toiminut niin erinomaisen hyvin, etten koe tarvetta vaihtaa sitä, ennen kuin se johtaa jotenkin huonoon tilanteeseen. 
</p>

<p>
Sitten on niitä kaikkia intuitioteorioita muuten myös. Ken tietää! Tätä aihetta saa psykoanalysoida ihan vapaasti, mutta mitään järkevää vastausta minulla ei ole tarjota. 
</p>

<p>
Toinen ehkä mieleen tuleva kysymys: mikä fiilis? 
</p>

<p>
Kiitoksia kysymästä! Aika innostavan jännittävä! Tai, tiedättehän, on enemmän sellainen olo kuin eläisi vaikkapa jossain elokuvassa, kun elämässä tapahtuu. Luulen että edessä on niin monenlaisia hienoja kokemuksia ja sykähdyttäviä hetkiä, että mikäpä tässä ollessa! Jännitettyäni suunnilleen kaksi vuotta pääasiallisesti sitä, kuinka ikävä minulla tulee olemaan, en jaksa enää ollenkaan miettiä, miten sen suhteen menee. Satuin vain kyllästymään tuon asian spekulointiin, se on kuitenkin aika tarpeetonta. 
</p>

<p>
On yllättävän tavallinen tunnelma. Tällainen istuskeleminen, teen juominen ja kirjoittaminen on aika tavallista kuitenkin. Kun ei liikaa koko ajan ajattele, mikä elämäntilanne juuri nyt on, mitä tapahtuu viikon ja mitä kahden viikon päässä, ei tässä juuri nyt kummempia ole. Pelailen, syön aamupuuroja, nukun. Tavis-juttua. Oikeastaan olen aika tyytyväinen, että olen näin rauhallinen. Ei olisi kivaa olla stressaantunut. 
</p>

<p>
Tästä luontevasti voisimme jatkaa seuraavaan ehkä mieleen tulevaan kysymykseen: mitä odotan tulevalta? 

</p>
<p>
Kiitokset tästäkin kysymyksestä! Ainakin, ehkä yllättäen, odotan sitä, että saan viettää aikaa yksin. Yksi rakastumisen sivuvaikutus ainakin yhdessä asuvilla rakastuneilla on, että yllättävän harvoin on ihan oikeasti yksin. Tykkään siitä ihan hirveästi, niin on tosi kiva, että saan pian olla paljon yksin. Aion ainakin opiskella tosi paljon, joogailla ja kävellä yksin. Kirjailu ei sillä lailla ole yksinoloa, vaan enemmän seuranpitoa mielikuvitusystävän kanssa. 
</p>

<p>
Odotan myös opiskelemista ylipäätään. Olen aina tykännyt ihan hirveästi opiskelusta. Voisin viettää koko elämäni niin, että tekisin yhden yliopistotutkinnon, hakisin perään toiseen, suorittaisin sen, ja hakisin taas seuraavaan. Ei haittaisi ollenkaan. Jälkikäteen ajateltuna on ihan hirveän harmi, miten noloa koulussa oli tykätä opiskelusta. Luulen, että olisin kouluaikana ollut paljon onnellisempi, jos minun ei olisi tarvinnut salailla sitä, paljonko tykkään oppimisesta. Nyt olen jotenkin vapautuneen innostunut, kun päätin lopettaa oppimisintonolostelun. Niin nyt sitten mennään nolostelematta hikettämään. Sitäkin odotan. 
</p>

<p>
Sitten odotan ruokaa. En ravintolaruokaa, koska vegaanivalikoima on monesti huonoa. Haluan oppia tekemään kaikkea uutta hyvää, ainakin pikkelöityjä juttuja ja dumplingeja. Luontoseikkailuja odotan myös. Suomielämä on huomaamatta täyttynyt kaikella muulla, eikä luontohommille löydy tilaa. Nyt olen siltä kannalta mahtavassa tilanteessa, että vaihtoelämä ei ole vielä täynnä ihan kaikkea, niin ensalkuun laitan sen ihan täyteen luontoseikkailuja. Upeinta mitä voisi tapahtua on, että löytäisin sellaisen superrehevän metsän keskeltä sinisen pulputtavan puron, ja sen vierestä pari hyvää riippumattopuuta, ja sitten riippumattoilisin siellä ja kuuntelisin pulputusta. 
</p>

<p>
Ylipäätään meininki on vähän sellainen, että nolostelu tai mitä-kuuluu-tehdä -tyyliset jutut voisi olla aika lopettaa. Nolostelen kaikenlaista ihan hirveästi, ja mietin myös ihan hirveästi, mitä kuuluu tehdä. Vaihdossahan kuuluu vetää opinnot minimillä, ja sitten vain bilettää loppuaika. Homma on kuulkaas, ystävät, nyt sellainen, että minä en noin kauas lähde tekemään yhtään mitään, mitä en halua tehdä. Tiedän monta elämällistä asioita, joita tekemällä voin olla aivan upean, kuplivan innostuneen ja ihanan onnellisen tunnelman vallassa, joten olisi kertakaikkiaan tuhlausta tehdä yhtään mitään muuta. Jos siis odotitte tällaista oman vaihtokarikatyyrikuvitelmani näköistä kuvastoa, joudutte valitettavasti pettymään. Luvassa on muita kivoja juttuja. 
</p>

<h3 class="book_subheading">Lopuksi</h3> 

<p>
Pahoittelen, jos kerroin asiani turhan pitkästi. On ollut ihan mahdottomasti asiaa, kun nyt ensi kertaa päivitän teitä, hyvät ystävät, tästä koko tilanteesta. Tähän liittyy ihan hirmuinen määrä asioita. 
</p>

<p>
Toivoisin, etten ole vaivannut teitä liikaa, ja että olen toisaalta saanut teidät riittävissä määrin tilanteen tasalle. Varmasti unohdinkin joitain olennaisuuksia, mutta toivottavasti se ei haittaa kokemustanne. On nimittäin niin, että jollain virtuaalisella tavalla tekin kaikki olette lähdössä Japaniin. Se on matkakirjojen ilo, pääsee lähtemään näkemättä kaikkea sitä vaivaa, mikä lähtemiseen liittyy. Toivotaan siis itse kullekin, niin minulle kuin teillekin, mukavaa ja antoisaa Japanin-matkaa. Tämä kaikki tätä ennen on ollut ehkä sellaista teidän pakkaamista, koitin saada teille mukaan kaikki olennaiset taustatiedot, jotta matkalle pääsisi mukavasti mukaan. 
</p>

<p>
Tämä on kertakaikkisen ihanan lämpöisen pörröisen mukava tilanne. Tuntuu, että olemme lähdössä yhdessä, ja se tuntuu huomattavasti mukavammalta kuin ihan yksin lähteminen. Siksi olenkin tässä ehkä hieman yksipuolisesti julistanut teidät ystävikseni. Huomasin jo taannoin, kun pidin yhtä toista kuulumiskanavajuttua, että kuulumisten jakamisesta tulee sellainen kiva kokemusten jakamisen tunne, josta seuraa tunne, että kuulumiskanavan seuraajat ovat kollektiivisesti sellainen mukana seuraava näkymätön ystävä. Tulee sellainen olo, etten ole kokemusteni kanssa yksin, kun siis jaetaan kokemuksia nimenomaan näin, jakamalla kokemuksia niin kuin ne minulle tulevat. Sehän on olennaisesti erilaista kuin sellainen esittelevä ja ehkä showmainen jakaminen, jota muualla paljolti harrastetaan. 
</p>

<p>
Siis, hyvät ystävät. 
</p>

<p>
Tervetuloa! 
</p>
    
<hr />
    
<div class="chapter_header">
    <span class="chapter_number">1. luku</span> 
    <h2>Albiinoalligaattori</h2>
    <span class="location">Cité</span>
    <span class="location">Pariisi</span> 
</div>

<p>
Että semmoista seikkailua, ystävät! Muutamia ajatuksia asioista, joita olisin voinut tehdä paremmin: olisin voinut katsoa etukäteen vaikka lippua varattaessa, missä on lentokenttä, jonne olen saapumassa. Siis erityisesti suhteessa siihen paikkaan, jonne olen menossa. Nyt pääsin heti tositoimiin, koska Beauvais-Tillé, suunnilleen ehkä Kuopion lentokentän kokoinen mökki jossain maaseudulla, on 84 kilometrin päässä Pariisin laidan siitä pisteestä, josta on majapaikkaani pisin mahdollinen matka. Lisäjännitysmausteen tarjoavat ranskalaiset mobiilidatan tarjoajat, jotka eivät toimi. Niin ja tietysti, Ranskan ihana kieli vielä on sellainen, että esimerkiksi suunnilleen joku Touroulous -tyylinen metroaseman nimi lausutaan kuulutuksissa suunnilleen <em>Töröylööyööshc</em>.
</p>

<p>
Suunnilleen neljä tuntia ja risat kestänyt seikkailu sisälsi mm. seuraavaa: ostoskadulla seikkailua kodittomia väistellen kyltiltä kyltille -taktiikalla. Metroaseman löytäminen yhden M ja nuoli -viitan sekä väkijoukon suuripiirteisen suunnan perusteella. Aika paljon portaita. Reitin salapoliiseilua muutaman näyttökuvan ja metrokartan perusteella laskemalla kartasta yy kaa koo -tyylillä, missä jään pois (wifillä ehti saada osan reitistä, loput jäi harjoitustehtäväksi). Matkalaukun levyisiä metroportteja ja tosi käytännöllinen ehkä 80-luvun laukku, jonka kahva pamahataa niin kovaa, että ihmiset ympärillä hätkähtävät. Mukana tietysti maksimimäärä, 30 kg eli puolikkaan oman painoni verran kannettavaa. Mahtavalla seikkailun meiningillä päähenkilömme selviytyi koko noin 120 kilometrin matkasta reippain mielin ja lopulta jopa aika optimaalista reittiä.
</p>

<p>
Internetyhteys on nössöille!
</p>

<p>
Sijaitsemme siis nyt, minä ja sinä, tai minä ja te, miten sen nyt ottaa, alueella nimeltään Cité Universitaire, aivan Pariisin laidalla. Alue on rakennettu joskus kauan sitten ulkomaalaisille opiskelijoille ja taiteilijoille, ja kullakin maalla on oma maansa näköinen talo. Hauskalla puistomaisella alueella nököttää sitten kaikenlaisia erilaisia taloja, on Tunisiataloa, Japanitaloa, maakuntataloa sun muuta. Ja paljon puistoja, se on kiva!
</p>

<p>
Täällä asustaa isosiskoni Iso Python (nimi muutettu), eli nobelisti M. Tarpola kumppaninsa Mikon eli nobelisti M. Lepistön kera. Nobelisteja he eivät ole siksi, että olisivat Nobelin palkinnon voittaneita henkilöitä, vaan koska opiskelevat hirmuisen hienossa koulussa, jossa pyörii nobelisteja. Lähes nobelisteja siis itsekin! Nobelisteilla on miellyttävä kattohuoneisto, jossa on sellaista Kerkko Koskinen Kollektiivin ja pariisilaisen ateljeen välimuodon tunnelmaa. Tunnelmasta huolimatta täällä ei viipyillä kahvikupposen ääressä katselemassa etäisyyteen, vaan täällä OPISKELLAAN. Ei siis opiskella. Suuntaa ehkä antaa se, että useamman kerran olen kuullut sanottavan “No tämä on vähän niin kuin huippu-urheilua. Ei sekään jaksamisen suhteen kestävää ole, mutta se on valinta”. Ilmeisesti tässä ei kuitenkaan tykitetä kovimmalla mahdollisella haluan Nobelin ja professuurin -tahdilla, vaan jollain hieman kevyemmällä tavalla kuitenkin, vaikka kunnianhimon taso ilmeisesti on vielä hieman etsinnässä. Nobelistit itse ovat vähän sellaisia Tiuhti ja Viuhti -maisia tyyppejä, asuvat samassa yksiössä, käyvät samaa koulua ja syövät samoja papupastoja. Sama sielun ja ruumiin ravinto tuntuu vieneen valmiiksi aika samanoloiset ullakkotontut vieläkin samanoloisemmiksi. Hyvähän se on, kun viihtyvät toistensa seurassa niin hyvin.
</p>

<p>
Ullakkotonttujen seurassa hengailun lisäksi en tullut oikeastaan tekemään tänne yhtikäs mitään. Olen maailmanhistorian epäkiinnostunein Pariisituristi, minua ei kiinnosta nähdä yhtään mitään. Minulle ehdotettiin, että seudulla on iso puisto ja sen lähellä akvaariopaikka, jossa on albiinoalligaattori. Ihan sama mitä vaan -politiikalla viihdytin itseäni siis siellä. Ihan kiva seikkailu siinäkin, kruisailla vieraalla pyörällä milloin mitenkin merkattuja pyöräteitä pariisilaistyyliin ottamalla liikennevalot suosituksina ja totta kai ilman kypärää. Isossa (siis oikeasti tosi isossa) puistossa pääsee hyvin huomaamaan, että suuntavaistoni todella on juuri niin huono kuin ajattelinkin. Saihan siinä ihan kivan kaupunkiloman aikaan, kun pisti riippumaton keskelle pusikkoa ja nautiskeli lounasta dippailemalla <em>baguettea le houmousiin</em>. Tällaista kolmen päivän kevättä kun viettää, pitäähän sitä istuskella auringossa. Seikkailun ehdottomat huippukohdat olivat kukkapuistovierailu tietysti piikkilanka-aidan yli kiipeämällä (ei ole minun vikani, ettei kännykän kartta kerro, missä sisäänkäynti on?? Sitä paitsi laittomasti on vähän hauskempaa?), sekä pulun uskomaton kakkatemppu: yksi kakka, jonka pökäle tippuu päähän, ja se neste, joka pökäleen mukana aina tulee, pyörän satulalle. Eihän tuollaisesta voi edes ärsyyntyä, niin taidokasta tähtäystä ja tuulensuunnan kalibrointiahan tuo vaatii, kuitenkin. Kukatkin ovat oikein kauniita, niitä oli kukkapuistossa tietysti aika monta. Albiinoalligaattori toimi hyvänä maanmerkkinä pyöräparkille, sinne kun on monta viittaa, joten pyörälle löytää varmasti takaisin. Itse alligaattori taas vietteli vapaapäivää eikä vastaanottanut vieraita.
</p>

<h3 class="book_subheading">Suurmiehisyydestä</h3>

<p>
Se turisteilusta! Sehän ei ole erityisen mielenkiintoista!
</p>

<p>
Mikä on kuitenkin ainakin omasta mielestäni huomattavasti kiinnostavampaa, on eri maiden ja niiden ihmisten olemisen kummastelu. Jos tätä asiaa pitäisi kuvailla jonkinlaisella kattokäsitteellä, se voisi esimerkiksi olla <em>kansallisluonne</em>. Jo lyhyellä Ranskassa olemisella, varsinkin olemalla Ranskassa asuvien henkilöiden seurassa, tästä pääsi yllättävänkin nopeasti kärryille.
</p>

<p>
Vaikuttaa siltä, että keskeisimpiä ajatuksia ranskalaisessa sielunmaisemassa on <em>suurmiehisyys</em>.
</p>

<p>
Tiedättehän, sellainen suuren hallitsijuuden eetos. Äkkiseltään tulee mieleen tietysti siirtomaahallitsijuus, mutta suurmiehisyyttä löytyy muualtakin. Tietysti geometrisista puutarhoista ja aika pröystäilevältä kuulostavasta kielestä. Kuitenkin olennaisempaa vaikuttaa olevan järjestelmä, joka keskittyy uusien suurmiehisyyksien tuotantoon, ja sen lieveilmiöt.
</p>

<p>
Ainakin se järjestelmän osa, johon pääsin tutustumaan, toimii koulumaailmassa ja menee suunnilleen näin: alakoulusta alkaen on käsittääkseni aika tärkeää, minkätaustaisista perheistä ollaan, ja rikkaat menevät rikkaiden kouluun. Joskus lukioaikoina kaikilla on kai teoreettinen mahdollisuus hakea niin kutsutulle “prepalle”, eli kahden vuoden valmennuskurssille hienoa yliopistoa varten. Tämän kahden vuoden ajan kilpaillaan, jotta päästään parhaaseen prosenttiin, tai pariin prosenttiin. Sitten tämä parhaimmiston parhaimmisto valitaan hienoon yliopistoon nimeltään ENS (lausutaan suunnilleen <em>ööenäs</em>). Sitten nämä parhaimmiston parhaimmiston lapset ilmeisesti alkavat nostaa virkamiespalkkaa jo opiskellessaan, ja viettävät päivänsä opiskellen ja tylypahkamaisilla tietysti ulkopuolisilta lukituilla sisäpihoilla käyskennellen. Ilmeisesti tarkoitus myös on, että näiden muutamien opiskeluun käytettävät resurssit ovat käytännössä rajattomat ja todella moninkertaiset tavan opiskelijaan verrattuna. Ehkä viiden-kymmenen vuoden välein joku näistä <em>normaliääneistä</em> (kirjoitetaan hienolla ranskalaisella tavalla, mutta en tiedä miten) saavuttaa suurmiehyyden, ja hänen nimensä kaiverretaan koulun käytävän laattaan jälkipolvien ihailtavaksi. Esimerkiksi olemalla Sartre pääsee tälle tasolle. Suurmieslisäpisteitä voi elämänsä aikana kerätä hankkimalla esimerkiksi Nobelin palkintoja tai matematiikan Fields-mitaleita (jälleen, voi hyvin olla aivan väärin kirjoitettu). Sitten, jos on elämässään ollut suurmies jollain vielä tasoa tärkeämmällä tavalla, esimerkiksi olemalla Voltaire tai Marie Curie, voi saavuttaa viimeisen tason, eli tulla haudatuksi <em>Panthéoniin</em>, suurmiehisyyden suurimpaan monumenttiin, ja jäädä ikuisesti ranskalaisten suurmiesten kunniakkaaseen luetteloon.
</p>

<p>
Tässä narratiivissa jäi välistä varmasti todella monta tietä ja koukeroa. Kyseessä on siis todella brutaali yksinkertaistus tällaisesta suurmiehisyyden mahdollisuudesta, joka tuntuu olevan kansallissielun keskustassa tai ainakin sen lähettyvillä. Kaupungilla kun kävelee, ainakin yliopistoympäristössä, suurmiesten polleiden rintakuvapatsaiden määrä on kohtuullisen hämmästyttävä. Lisäksi luentoturistina PSE:llä (Paris School of Economics, noobelistien koulu ja ilmeisesti myöskin suurmiesorientoituva instituutio), vierailijaluennon alulla, tietenkin, esittelyn jälkeen listataan luennoitsijan meriitit. Tietenkin! Ja, kun kuuntelee arvon noobelistien (ne ullakkotontut siis), juttuja, on vaikea olla panematta merkille, kuinka monta kertaa erilaiset palkinnot ja uramenestymisen moninaiset polut tulevat kuin huomaamatta mainituiksi.
</p>

<p>
Nyt jos mietitään, onko tämä järkevä tai jotenkin inhimillistä hyvää edistävä suhtautumistapa elämässä tärkeisiin asioihin, voin kohtuullisella itsevarmuudella sanoa, että tuskin on. Toisaalta voin yhtä kohtuullisella itsevarmuudella sanoa, että on myös huomattavasti inhimillistä hyvää vähemmän edistäviä suhtautumistapoja. Tästäkin saadaan matkan kannalta relevantti esimerkki.
</p>

<p>
Suhtautumistapaa, johon nyt nimenomaan viittaan vähemmän inhimillistä hyvää edistävänä aatteena, voitaisiin lähestyä esimerkiksi käsitteellä pöhinä. Myös monenlaisia epämääräisiä viittauksia Helsingin Sanomien Visio-liitteeseen on tapana käyttää tässä yhteydessä. Kyseessä on siis ainakin Suomessa eräissä piireissä vallitseva kasvuyrittäjyyttä ja uramenestystä ihannoiva ideologia. Kun yksinkertaistetaan asioita hieman, pidän ranskalaista toki omalla tavallaan kummallista suurmiesaatetta parempana siksi, että on ongelmattomampaa ihailla Sartrea kuin Miki Kuusta ja muita alustatalouden supersankareita. Epäilen, että jos tehtäisiin objektiivinen analyysi edellä mainittujen henkilöiden kokonaisvaikutuksesta ihmiskuntaan, voisin arvata ensimmäisen vaikuttaneen positiivisella ja jälkimmäisen negatiivisella tavalla. Negatiivisuus viittaa nyt siis ruokalähettien työoloihin, positiivisuus taas filosofian yleishyödyllisyyteen. Nämä ovat ihan arvailuja vain, mutta veikkaisin, että näin on.
</p>

<p>
Ranska tuntuu edustavan suurmiehisyydellään tuon pöhi pöhi -homman, siis rahaa rahan vuoksi keinolla millä hyvänsä sillä estottomasti ylpeillen -ideologian, vastakohtaa. Suurmiehisyydessä on siis tällainen aika terveellinen puoli. Ei ole sinänsä mitään väärää arvostaa inhimillistä tietämystä eteenpäin vieviä henkilöitä, eikä myöskään ole väärin antaa runsaasti resursseja lahjakkaille henkilöille. Toki ihannointi menee aivan ehdottomasti aivan yli minkään kohtuullisuuden, mutta kyllä tämä aina tuon vastapuolen, sanotaanko sitä vaikka pöhinäleiriksi, voittaa.
</p>

<p>
Nyt, viedäkseni polveilevan ideologiavertailun takaisin matkani kontekstiin, eräs esimerkki pöhinäleirin vaaroista. On erittäin selvää, että alustatalouspöhisijät onnistuvat kaikista parhaiten mahdollisimman dystooppisten asioiden tuottamisessa. Jos kuvitellaan jonkinlainen Riikan varoitusmerkkijärjestelmä eri asioille, sillä voisi olla tasot “vaaraton”, “lähesty varauksella”, ja “älä käytä äläkä anna kenenkään, josta välität, käyttää”. Aiemmin jako meni suunnilleen niin, että ensimmäisessä on kaikki tavalliset jutut, keskikategorian täyttivät tavanomaiset internetyhtiöt Google ja Facebook ja viimeiseen kategoriaan menivät uudemmat kuriositeetit Tiktok ja Shein. Nyt kuitenkin asiat muuttuivat. Vietin Citén ullakkohuoneessa harmitonta laiskaa aamua, siis ihan oleilin vain. Kohtalaisen vähän pahaa aavistellen, aikani kuluksi katselin noobelisti M. Lepistön minulle ehdottamia videoita uudesta alustatalouden ilmentymästä, pelialustasta nimeltään Roblox. Meni varoitusmerkkijärjestelmä uusiksi! Järjestelmään lisättiin varoitusmerkki “Heti kun kuulet tästä, JUOKSE” ja Roblox sujahti suoraan tähän kategoriaan. Jos on kiinnostunut siitä, miten dystooppisen hälyttävä tilanne edellä mainittujen kanssa on, 
suosittelen lämpimästi <em>People Make Games</em> -nimisen kanavan paria videota aiheesta. Minkäänlainen sanallinen kuvaus asioiden haitallisuudesta tai masentavuudesta ei kykene täysin selventämään asiaa.
</p>

<p>
Kaikki edeltävä siis sanoakseni, että vaikka tämä suurmiehisyys toki onkin suomalaisen maalaisperunan silmin aika huvittavaa ja tarpeetonta, loppujen lopuksi se on verrattain varsin harmitonta. Saa Sartrea ihailla ja toki siitä saa tehdä polleita rintakuviakin, ja yrittää olla yhtä suuri, mikäs siinä. Onhan se nyt aika messevää maalaisperunallekin katsella, tuota suurmiestelyä. Jos haluaa muuttaa huonoja asioita paremmiksi, kannattaa keskittyä toisaalle. Ja sitä paitsi, taloustiede on tosi hyödyllistä. Esimerkiksi aika järkevää on tietää, onko vaikkapa jätteen verottamisesta hyötyä jätteen vähentämisen kannalta. Annetaan heidän siis olla ylpeitä, on siihen syytäkin. Ei tuo överi nyt niin paljoa haittaa.
</p>

<h3 class="book_subheading">Loppukevennykseksi ihan tosi hyvä vitsi</h3>

<p>
Loppukevennykseksi, hyvät ystävät, on tarjolla seuraavaa.
</p>

<p>
Suomalaisilla tekniikan alan opiskelijoilla on tapana kertoa puujalkavitsejä. Tämä tunnetaan myös teekkarihuumorina. Pariisilaiset ja varmaan muutkin taloustieteilijät taas tapaavat jakaa opiskelunsa kurssien mukaan mikro- ja makrotaloustieteeseen, ja käyttävät arkipuheessaan paljon “mikron tentti” -tyylistä sanastoa. Nokkelana tyttönä kehitin pariisilaiset taloustieteilijät ja Ranskan politiikka kohtaa teekkarihuumorin -tyylilajin vitsin. Aion siis seuraavaksi kuluttaa aikaanne tosi hyvällä vitsillä.
</p>

<p>
Vitsi kuuluu näin:
</p>

<p>
Mikä on Ranskan presidentin henkilökohtaisempiin taloudellisiin kysymyksiin keskittyvän serkun nimi?
</p>

<p>
Emmanuel Micron!
</p>

<p>
(heh heh heh!!)
</p>

<p>
Yksi EMTK (ehkä mieleen tuleva kysymys) vielä: entä ne mielenosoitukset ja palavat roskikset? Sain kuvan aika hienosta roskaläjästä ja haisikin yhdellä kadulla etäisesti roskalta! Näin ne tulevat, hurjan suuren maailman tapahtumat, omaan elämään, ystävät!
</p>

<hr />

<div class="chapter_header">
    <span class="chapter_number">2. luku</span>
    <h2>We provide fluffy toilet paper</h2>
    <span class="location">Nagoya, Helsinki-Vantaan lentokenttä, Charles de Gaullen lentokenttä, Incheonin lentokenttä</span>
    <span class="location">Maapallolla</span>
</div>

<p>
Kovin paljon on ehtinyt tapahtua ja yhteisellä matkallamme menemme jo niinkin pitkällä, että olemme saapuneet Japaniin. Viimein!
</p>

<p>
Taitaa olla kaikkien tiedossa, että kyseessä on varsin kummallinen maa. Kuitenkin asia on niin, että maa on paljon kummallisempi kuin kuvittelimmekaan. On aika hassu kokemus, että ovia ja hanoja myöten kaikki on niin vinksallaan, että sitä tuntee olevansa väärin päin, mitä ikinä tekeekään.
</p>

<p>
Saapuminen tapahtui yllättävänkin kivuttomasti. Paperihommia, käteisnostohommia ja junalippuhommia myöhemmin siirryin suuremmitta ongelmitta junalla ja metrolla mukavasti keskustaan. Seikkailut kuitenkin alkoivat heti ulkona, tietysti vanhan kunnon internetin tai tarkalleen sen puutteen ansiosta. Sakaen asemaltahan oli pieni parin korttelin, kolmensadan metrin matka varaamalleni hotellille. Seikkailijamme kuitenkin onnistui kuluttamaan tähänkin ehkä tunnin tai puolitoista: ensin menin yhteen suuntaan kadulla olevan ilmansuuntaviitan perusteella. Kartan mukaan suunta olikin väärä, joten lähdin vastakkaiseen. Aikani käveltyäni ja hotellia löytämättä GPS:n avulla totesin olevani jälleen väärässä suunnassa. Todella montaa sormenlepuutustaukoa myöhemmin selviydyin kuin selviydyinkin perille. Samalla saimme maistiaisia outouksista: väärän suunnan kahteen kertaan mahdollisti se, että kadunkulman kartassa pohjoinen on <em>alaspäin</em>. Paikallisistakin ehkä vähän: kukaan ei, todellakaan, auttanut missään vaiheessa yhtään missään.
</p>

<p>
Hotellilta outouksien ilo vasta alkaakin! Kyseessä ei nimittäin ollut mikä tahansa hotelli, vaan kapselihotelli, eikä mikä tahansa kapselihotellikaan, vaan luksuskapselihotelli. Kumman halvalla hinnalla (40 e) saatavilla oli ilmainen kylpylä sekä ilmaista ruokaa ja alkoholia. Lisäbonuksena tarjolla oli ilmaisia shampoita, hammasväliharjoja, oloasuja, läpyttimiä, vessaläpyttimiä, vettä terveellisellä mineraalikoostumuksella sekä sieraimenavaimia ilmeisesti kuorsauksen poistoon. Outouksista mainittakoon: Pöntöt, jotka päästävät lirinä-ääntä auki ollessaan ilmeisesti jotta naapurikopin kävijä ei kuulisi kävijän itsensä aiheuttamaa lirinää. Saunassa on televisio, ja suihkussa käydään pikkuruisilla tuoleilla istuen. Lisärentoutusta saa menemällä kivikylpyyn: makaamaan viisikymmenasteiseen hieman kosteaan huoneeseen kivilattialle noin tunnin ajaksi. On muuten oikeasti aika mukavaa. Voisin vaihtaa kahvinkeittimeni kivikylpyhuoneeseen. Melkein. En ihan oikeasti kuitenkaan.
</p>

<p>
Ei hassumpaa siis!
</p>

<p>
Nyt kuitenkin, ystävät, toivon kärsivällisyyttä. Asioiden nopea eteneminen on aiheuttanut sitä, että eräitä tarinan kannalta hyvin olennaisia seikkoja on jäänyt kertomatta. Tämän vuoksi joudumme tekemään matkakirjalle epätyypillisen kronologisen sik-sak-liikkeen, ja palaamaan takaisin Helsinkiin.
</p>

<h3 class="book_subheading">Miss, your transfer flight is in two days</h3>

<p>
Koko tarinaan on jäänyt lentomatkojen mittaisia aukkoja.
</p>

<p>
Tilannehan on se, että olen päättänyt jo 17-vuotiaana, että vallitsevan ilmastotilanteen vuoksi en lennä enää lentokoneella. Kuitenkin tiesin jo silloin, että haluan käydä vaihdossa Japanissa, joten päätin lentäväni loppuelämäni aikana kolmesti tuon Japaninmatkan yhteydessä. Totta kai tätä lopullisuutta voi kyseenalaistaa; ei kai sitä ikinä koskaan voi ihan varmasti tietää. Kuitenkin asia on myös jokseenkin niin, että asioita on myös mahdollista ihan oikeasti tietää, jos niin sattuu päättämään. Miksi lentoja on juuri kolme, selviää kyllä, mutta sen aika on vasta hyvin pitkän ajan kuluttua.
</p>

<p>
Tämä kaikki tarkoittaa paitsi sitä, että olen tietoisesti viimeistä kertaa kaukomailla, myös sitä, että olin lentämiseen liittyvissä paikoissa hyvin pitkästä aikaa, aikuisiälläni ensimmäistä kertaa.
Helsinki-Vantaa oli muuttunut niin paljon, ettei sitä enää tunnistanut samaksi. Pelkäsin etukäteen vähän sitä, miten reagoin siihen, että näen paljon lentämiseen liittyviä juttuja ympärilleni: koen suhteettomia ja epärationaalisia määriä epätoivoa ja vihaa arkielämässäni silloin tällöin pelkkiä lentomainoksia nähdessäni. Ennen lähtöä tuli vähän jännitettyä, miltä tuntuu, kun ympärillä ei näy mitään muuta kuin lentämisestä muistuttavia asioita.
</p>

<p>
Onnekseni ainoa reaktioni oli lähinnä häkeltynyt kummastus. Jossain ulkopuolisuuden tilassa töllistelin ympärilleni ja ihmettelin sitä, miten jokaisen, joka on lentokenttää tänä aikana kehittänyt, mielestä lentokenttien kehittäminen ylipäätään on ollut hyvä ja järkevä idea. Mielestäni tällainen tiedon ja toiminnan välinen ristiriita on jokseenkin pysäyttävää, kun sen ensikädessä todistaa, ja kun asiaa oikein miettii. Myös aika paljon heiluvassa lentokoneessa oleminen useamman tunnin ajan oli aidosti vähän kuumottava kokemus.
</p>

<p>
Lentokokemukset jatkuivat Pariisissa Charles de Gaullen lentokentällä. Vastassa oli elämäni jono! Tarkalleen kolme ja puoli tuntia jonotin, ensin aulassa sarjatuliaseita kantavien vartijoiden ohi kuljeskellessa Japanin kielioppia kerraten. Sitten jatkoin kaikenlaisten koukeroiden kautta jonon jonon jonosta jonon jonon läpi jonoon ja lopulta portille. Ei ollut siis lainkaan vääränsuhtaista miettiä Pariisissa ennen lentokentälle lähtöä, miten en yhtään ollenkaan missään nimessä haluaisi lähteä Japaniin. Ärsytti ja ahdisti ja väsytti koko ajatus, olisin voinut vain maata ajan loppuun asti. Toki hyvin ymmärsin, että tuo olo liittyi lähinnä matkustamisen vaivalloisuuteen, ei koko Japanissa olemiseen sentään.
</p>

<p>
Ehkä koko epävarmuuden ja turvattomuuden ja ää mitä kamalaa jos jotain tapahtuu -olon määrä johtui ihan yksinkertaisesti vain siitä, että matka oli aivan järkyttävän pitkä. Lähtö illalla Pariisista tarkoitti sitä, että lensin yön yli, olin illan ja yön Koreassa, ja vasta lähtöä seuraavan seuraavana päivänä saavuin vieraaseen maahan, jossa en ymmärtänyt juuri mitään enkä tuntenut juuri ketään. Yhtä kaikki, koko tuo yleisen epämukavuuden määrä on jo mielestäni aivan riittävä syy todeta, että omalta osaltani tämän matkan jälkeen lentämiset on lennetty, ihan riippumatta ilmastotilanteistakin. Se nyt vain on niin epämiellyttävää.
</p>

<h3 class="book_subheading">Välähdyksiä</h3>

<p>
Mutta kuitenkin.
</p>

<p>
Tavallaan tuo lausunto vieraasta maasta ei eräällä tavalla pidä ollenkaan paikkaansa. Kieltä kun opiskelee ja kulttuurioutousvideoita katselee, koko maa muuttuu jollain tasolla tutuksi kuin huomaamattaan. On hämmentävän kummallinen kokemus olla täysin vieraassa paikassa, joka ei sitten kuitenkaan tavallaan ole edes vieras. On myös hämmentävää tulla vieraaseen paikkaan, joka toisaalta on juuri sillä hetkellä enemmän koti kuin mikään muu paikka maailmassa; asuinpaikka. Sitä on tavallaan ihan väärin päin ja kömpelö, mutta sitten tavallaan jollain tasolla saapunut kotiinsa.
</p>

<p>
Oli hauskan jännittävää etsiskellä ympäröivästä kaupungista pieniä murusia tulevan elämäni sisällöstä. Metrokartalta yliopiston asemaa, pikkukaupoista uusia ruokia. Muutaman kaverinkin ehdin hankkia jo ennen muuttoa: tiesin yhden tänne tulevan suomalaisen, ja käytiin kummastelemassa kaupunkia. Yhden saksalaisen löysin hauskalla tavalla: Ihmettelin kapselihotellin ylimmän kerroksen oleskelutilassa olevaa kahvikonetta ja koitin selvittää, miten saisin siitä itselleni kahvin. Kysyin epävarmalla japanillani aasialaisen näköiseltä tyypiltä, miten konetta käytetään. Hän vastasi, ettei osaa japania, mutta voi kyllä selittää englanniksi. Jäätiin sitten kahvien kera rupattelemaan, nimittäin kun kohtaa länsimaalaisen keskimäärin ehkä parin vuorokauden välein, aika moni on juttutuulella. Ohimennen sanoin, että olen juuri muuttamassa opiskelija-asuntolaan, mihin kahvikaverini sanoi, että oli juuri jutellut jonkun kanssa, joka myös muuttaa asuntolaan. Löydettiin toinen muuttaja kerroksen ruokailutilasta ja kas, kavereita oli jo kaksi! Seikkailtiin sitten porukalla asuntolaan, kahvikaverini jatkoi turistimatkaansa joillekin festivaaleille. Aika hauskaa tämä tällainen, tiedättehän: ei sellaisella tavalla, että tekisi mieli nauraa, vaan sillä, jota muumit kutsuvat hauskaksi.
</p>

<p>
Sivuhuomiona, tuo kahvikoneen ihmettely on enemmän sääntö kuin poikkeus. Minkä vain miten arkipäiväisen tahansa käyttäminen on lähtökohtaisesti äärimmäisen hankalaa. Jos joku menee kivemmin, yllätyn. On se tavallaan ihan hauskaakin, kaiken päivää koko ajan törmätä miten vedät vessan -tyylisiin pulmatehtäviin. Pitää mielen virkeänä!
</p>

<p>
Tarinamme alkuasetelman palaset alkavat löytää paikkojansa. Tavarani löysivät huoneeni kaappeihin, mikä oli kolmen viikon epämääräisten asumisolojen jälkeen yllättävänkin tunteita herättävä kokemus. Sain avaimen, osoitteen, pari kaveriakin. Varsinainen alkukohtaus kuitenkin tapahtui vasta seuraavana päivänä muuton jälkeen.
</p>

<p>
Kirsikankukkakausi on lopuillaan, joten pistin viestiä kaikille siinä vaiheessa tuntemilleni tyypeille, ja kyselin, jospa lähtisivät metsästämään kukkia. Ilokseni kaikki lähtivät, ja löydettiin mukaan kadulta vielä yksi norjalainenkin (tavanomaista näillä kulmilla). Oli auringossa kimmeltävä lampi, loputtomiin kukkia, kummallista kiivihyytelöä, uusia kavereita, sekä epätodellisen iloisissa tunnelmissa pikniköiviä japanilaisia silmänkantamattomiin. Mitäpä siinä tai siitä sitten ajattelisi! Ehkä jonkinlaista sellaista tulevaisuudesta epätietoista mutta toisaalta innostunutta häkeltyneisyyttä. Onnellisuutta.
</p>

<hr />

<div class="chapter_header">
    <span class="chapter_number">3. luku</span>
    <h2>大学</h2>
    <span class="location">Nagoya</span>
    <span class="location">Aichi, Japani</span>
</div>

<p>
Jännittävä osuus on päättymässä. Olemme saapuneet yliopistomaailmaan, ja kirjasta tulee tylsä. Arkieläminen alkaa ja kaikki jännittävä seikkaileminen loppuu. Kaiken kaikkiaan, hyvät ystävät, olette löytäneet kaikkien aikojen ankeimman matkakirjan pariin. Kirjan, jossa seikkaillaan ensimmäiset kaksi lukua, ja koko loppukirja käsitellään eläkejärjestelmän hallinnointiprosesseja.
</p>

<p>
Näissä tunnelmissa täyttelin papereita milloin yliopiston luentosaleissa, milloin kirjastossa tai huoneessani. Asialistalla oli monenmoista kiinnostavaa, kuten: Muuttoilmoitus. Vapautushakemus eläkejärjestelmästä. Vakuutushakemus. Puhelinliittymähakemus. Kurssille pääsemishakemus. Japanin tasokoe. Ohje kurssitietojen lisäämiseen järjestelmään. Maanjäristysohje. Tulvaohje. Ihastuttavien, läpikuultavien, ehkä 150 kohtaa sisältävien lomakkeiden keskellä pohdimme, ollaanko sitä nyt japanilaisen työputken alkupäässä, aloittamassa elokuussa päättyvää loputonta asioiden hoitamista.
</p>

<p>
Onneksi koulun ulkopuolella on arkielämääkin. Sekin on hyvin jännittävää. Tunnen olevani hahmo tylsässä videopelissä, jossa minulle annetaan koko ajan uusia haasteita. Tällaisia on esimerkiksi operaatio roskat: kaupungin virallisten roskapussien etsiminen, virallisen kierrätysohjeen opiskelu ja roskien vieminen oikeaan paikkaan oikeaan aikaan (vielä suorittamatta). Toisaalta vaikeampien pelihaasteiden suorittaminen tuottaa mahtavia onnistumisen tunteita. Tällaisia haastetehtäviä on esimerkiksi operaatio seesamöljy. Tehtävä vaatii käännöksen tarkistamisen ennen kauppaan menoa, kaupan etsimisen, korin etsimisen kaupassa, työntekijän etsimisen, seesamöljyn sijainnista kysymisen japaniksi sekä työntekijästä eroon pääsemisen siitä huolimatta, ettei mistään jatkokysymyksistä saa selvää. Kuitenkin suuri seikkailijamme on päässyt tässä taiteenlajissa jo niinkin pitkälle, että tyylikkäästi sanoo kaupassa ”Olen etsimässä narua pyykkien kuivattamiseen” eikä esimerkiksi ”Missä naru”. Huomattava editysminen tuottaa useita ilahdutuksen hetkiä, mikä on tietysti oikein positiivinen asia.
</p>

<p>
Jos haluamme osoitella syyttäviä sormia tämän tylsyyden suhteen, ehdoton ykkössyyllinen on Venäjän presidentti Vladimir Putin. Alkuperäinen tarkoitushan oli reissata Japaniin junalla trans-Siperian rataa pitkin, ja suurin osa kirjan jännityksestä oli tarkoitus liittyä Siperian seikkailuihin. Nyt saamme nautiskella huomattavasti turvallisemmasta mutta tylsemmästä todellisuudesta, sekä päästelimme ilmakehään hiilidioksidia määrissä, joita en viitsisi ajatella. Oppina tästä: vihanpito kansojen välillä ei ikinä edistä mitään mitenkään. Kärsimme tilanteesta nyt sitten näin, tylsänä kirjana. Hiilidioksidista kärsimme toki myös, tosin todennäköisesti hieman myöhemmin.
</p>

<h3 class="book_subheading">Kielletty!</h3>

<p>
Lopettaakseni elämäni kuvailun ironisesti positiivisilla adjektiiveilla, kaupunki ja paikka, jossa olen, on ruma ja epäviihtyisä. Ympäristöni on myös epäviihtyisä tavoilla, joka vaikuttaa siltä, kuin kaikki olisi tarkoituksella tehty mahdollisimman epämiellyttäväksi. Vaikka kaikki on ihan mukavan siistiä ja uutta, yksittäiset pieniä asioita kaipaan. Yöpöytää, henkareita kaappiin, jossa on niille selvä paikka, hyllyä tai pistorasiaa vessaan. Lautasta, jolle mahtuu kokonainen annos ruokaa, taikka voiveistä. Kattilaa, jolle löytyy kansi, jossa olisi jokin uloke, jonka avulla kannen voisi nostaa kattilan päältä ruokaa laitettaessa.
</p>

<p>
Tätäkin tehokkaammin ankeaa tunnelmaa luovat kiellot. Paras keino päästä sisään kieltojen ihmemaahan lienee ote kielletyistä asioista.
</p>

<p>
Siis, seuraavat asiat ovat kiellettyjä, ja kiellettyjen asioiden tekeminen johtaa tuntemattomiin vakaviin seurauksiin.
</p>

<p>
Keittiön ruokapöydillä syöminen ja juominen.
</p>

<p>
Hississä puhuminen.
</p>

<p>
Yliopistoruokalassa puhuminen.
</p>

<p>
Vastakkaisen sukupuolen käytävään tuleminen.
</p>

<p>
Vastakkaisen sukupuolen keittiöön tuleminen.
</p>

<p>
Vastakkaisen sukupuolen pyykkitupaan tuleminen.
</p>

<p>
Jonkun muun huoneeseen meneminen.
</p>

<p>
Ystävien tapaaminen keittiössä.
</p>

<p>
Vastakkain istuminen missä tahansa yhteisessä tilassa.
</p>

<p>
Omassa huoneessa syntyvien roskien vieminen keittiön roskikseen.
</p>

<p>
Vieraan tuominen ilman rekisteröintiä.
</p>

<p>
Vieraan tuominen kerroksiin.
</p>

<p>
Kahvin juominen kirjastossa.
</p>

<p>
Alkoholin juominen bileissä.
</p>

<p>
Lienee sanomattakin selvää, että näitä sääntöjä rikotaan joka päivä. Valvonnan aste on vaihtelevaa, esimerkiksi viidennessä kerroksessa uskaltaa syödä keittiössä ilman, että valvovat silmät ovat selässä kaiken aikaa. Talossa kiertää huhuja siitä, milloin kenellekin on huomautettu mistäkin. Olo on kuin ala-asteen leirikoulussa, jossa ei missään nimessä saa mennä poikien mökkiin, mutta hurjat menevät silti supateltuaan ensin hyvän tovin siitä, miten mennä opettajan huomaamatta.
</p>

<p>
Tuntuu siis rehellisesti ja varmasti ymmärrettävästi varsin typerältä. Olin yhtenä päivänä väsynyt, ja kaipailin kahvia olon piristykseksi (tarkoitus on alkaa teeihmiseksi, mutta menestys tämän kanssa on vaihtelevaa). Kaverillani oli suodatinkahvitarvikkeet. Haaste oli kuitenkin, että kahvitarvikkeet sijaitsivat <em>poikien puolella</em>. Typerän lapsellisella vilkuillaan ikkunoista siivoajia ja katsotaan, milloin on turvallinen reitti keittiöön -tyylillä sain kuin sainkin kahvin itselleni. 
</p>

<p>
On kivaa kun on kavereita! Pystytään täällä tekemään tosi paljon kivoja juttuja yhdessä!
</p>

<p>
Yleistunnelma tästä kaikesta on sellainen, etten oikein tunne itseäni sellaiseksi henkilökunnan kanssa tasavertaiseksi, arvostetuksi, tavanomaisen kunnollisen ystävälliseksi aikuiseksi ihmiseksi. Tämän seurauksena ollaan nyt tilanteessa, jossa vietän mukavaa iltaa harrastusteni parissa, ja hyllykön ylimmällä hyllyllä pidän auki asuntolan orientaatio-zoomia hiljennettynä. Sitä saa, mitä tilaa. Toki asioiden toivottavampi tila olisi, että voisimme elää keskenämme kunnioittavan ystävällisessä yhteisymmärryksessä, mutta yleistöykeys on aiheuttanut tämänkaltaisia vastareaktioita. Eihän tämä kovin hedelmällistä kanssakäyntiä ole, mutta mitäs sille nyt sitten tekisi. Ehkä voisin koittaa, joku päivä, aloittaa varovaisen ystävällisyyden vaikkapa tervehtimällä naapurini naapurissa asuvaa japanilaista asuntolatuutoria, vaikkei hän vielä ole edes katsonut minua päin kertaakaan.
</p>

<h3 class="book_subheading">Maahanmuuttaja</h3>

<p>
Olen maahanmuuttaja. Oloni tuntuu kyllä varsin maahanmuuttajamaiselta, ainakin niin kuin olen sen kuvitellut. On tietysti tiedossa, että oli missä tahansa, maahanmuuttajana olo tuskin vaikuttaa elämän mukavuuteen kovin positiivisilla tavoilla. Japani tekee meille hienovaraisin tavoin hyvin selväksi, ettemme ole tervetulleita. Esimerkiksi: Luulen, että kaupunginosatoimistolta löytyy joku, joka voisi ehkä tunnissa tai parissa kääntää muuttoilmoituslomakkeen englanniksi. Tämä säästäisi jokaiselta japanintaidottomalta tulijalta varmasti tunnin tai pari sähläämistä. On vaikea keksiä muuta syytä sille, että tämä on jätetty tekemättä, kuin että asiat on valittu olemaan näin. Paras tapa päästä eroon asiasta, joka on epätoivottava, on tehdä epätoivottava asia mahdollisimman vaikeaksi. On siis ehdottomasti järkevää, että kielitaidottomana maahantulijana elo tehdään mahdollisimman hankalaksi.
</p>

<p>
Myös maassa olemisen sääntöjä on erikoislaatuisen paljon. Meidän on kannettava asukaskortteja mukana koko ajan, ja poliisit kuulopuheiden mukaan vaativat erityisesti miespuolisia ulkomaalaisia näyttämään kortin silloin tällöin. Jos korttia ei ole mukana, saa sakot, jotka ovat muutaman tuhannen euron suuruiset. Jokaisen säännön kohdalla tehdään myös erittäin selväksi, että jos sääntöjä rikkoo, kohtaa rangaistuksia tai käännytyksen maasta.
</p>

<p>
Tunnelma herättää varsin suurta myötätuntoisuutta kaikkia maahanmuuttajia kohtaan. Itse en ikinä, koskaan, haluaisi asua täällä pidempään: olisi kamalaa olla erilainen ikuisesti. Tältä taitaa tuntua myös Suomessa maahanmuuttajana oleminen, valitettavasti. Japanin osalta myös ruuhkaisuus tuntuu ajatuksena jokseenkin kauhistuttavalta: en välttämättä halua tietää, montako prosenttia elämästäni käyttäisin odottamiseen, jos asuisin täällä pysyvästi. On nimittäin niin, että vaikka maa onkin varsin moderni ja mukava, joissain asioissa ollaan tehottomia tavoilla, joiden syitä on hyvin vaikea ymmärtää.
</p>

<p>
Pieniä kummallisuuksia ovat lomakkeet, joihin nimi on kirjoitettava keskimäärin viiteen paikkaan. Luulisi yhden ehkä riittävän? Vähemmän harmittomia ja aika surullisia tapauksia ovat eräät kadulla vastaan tulevat työnkuvat. Liian usein olen nähnyt univormuihin pukeutuneita ihmisiä valokeppi kädessä ohjaamassa liikennettä, ei edes missään erikoistapauksessa, vaan ihan tavallisena hiljaisena päivänä silmiinpistävän hiljaisissa risteyksissä. He ovat siis työkseen liikennevaloja. Yhdellä ehkä parinkymmenen autopaikan parkkipaikalla oli töissä vanhempi mieshenkilö, jonka tehtävä oli ohjata saapuva auto jollekin parkkipaikan tyhjistä paikoista. Jo hänen katseleminen teki vähän surulliseksi.
</p>

<p>
Voiko ihminen olla onnellinen näin?
</p>

<p>
Onneksi on ystäviä! Olemme pärjäilleet nihkeähkön vastaanoton kanssa vitsailemalla aiheesta ja päivittelemällä sitä, miten kummallista kaikki on. Asuntolan chatti on nimeltään ”menossa vankilaan”, ja standardivastaus mitähän tapahtuu jos -kysymyksiin on ”sinut varmaan käännytetään”. Huumori keventää elämää, vaikkei se ehkä olekaan kovin sellaista kansojen välistä ystävällismielistä yhteistoimintaa edistävää. Lisäksi kaikki auttavat kaikessa kaikkea. Jos yksi keksii ratkasun johonkin haastetehtävään, esimerkiksi operaatio roskiin, tietämys jaetaan kaikkien kanssa. Muutenkin, on hauskaa ja mukavaa törmäillä kavereihin koko ajan.
</p>

<p>
Toisaalta kuitenkin. Koko ajan mietin, että olisi aika kivaa, jos tunnelma ulkomaalaisten ja paikallisten välillä ei olisi näin nihkeä. En haluaisi olla epäkiitollinen; täällä on enemmän arkielämää auttavaa palveluskuntaa kuin missään koskaan. Joku siivoaa keittiöt, joku vie keittiön roskat ja vaihtaa lakanat. Teen aina aamupalani keittiön siivousaikaan, ja toivottelemme siivoajarouvan kanssa aina toisillemme hyvät huomenet. Myös, heti kun menin sanomaan, ettei naapurini naapuri puhu lainkaan, hänkin toivotti hyvät huomenet heti seuraavana aamuna. Pieniä edistysaskeleita!
</p>

<p>
Kaiken tämän sivussa luen kirjaa, joka pohdiskelee sitä, miksi eri kansoista on ajan saatossa tullut erilaisia, ja miksi jotkut kansat ovat kokonaan tuhonneet tai alistaneet toisia. Koulussa tutkiskelemme samaa erityisesti Euroopan ja Aasian suhteen. Olemme siis mielenkiintoisten ja tärkeiden asioiden äärellä; sekä lueskelemassa että ensikädessä kokemassa kansojen välisiä kohtaamisia.
</p>

<p>
Eiväthän nämä kohtaamiset nyt ainakaan tällä pienellä ajalla tässä pienessä elämässä ole menneet ihan hirvittävän hyvin. Toisaalta on syytä antaa itse kullekin tilaa ja ymmärrystä sopeutua asioihin. Me tulijat olemme kaikki väsyneitä ja hämmentyneitä, ja paikallisetkin varmaankin ärsyyntyvät lähinnä siihen, kun emme ymmärrä mistään mitään. Jäämme seuraamaan tilannetta, ja toivotamme kaikkien kohtaamisten kaikille osapuolille pelkkää hyvää.
</p>

<hr />

<div class="chapter_header">
    <span class="chapter_number">4. luku</span>
    <h2>Sumua</h2>
    <span class="location">Nagoya, Ise</span>
    <span class="location">Aichi, Mie, Japani</span>
</div>

<p>
Hyvät ystävät, olemme taas kiirehtineet hiukkasen! On ehkä syytä istahtaa alas, vetää hieman henkeä, ja ihmetellä, mihin olemme oikein tulleet. Saanen siis esitellä kotikaupunkini Nagoyan.
</p>

<p>
Kuulemieni mukaan Nagoyan asutuskeskus on kolmanneksi suurin kaupunkialue Japanissa kymmenellä miljoonalla asukkaallaan. Kuitenkin keskustasta on vain parikymmentä kilometriä alueelle, jossa kaupunki suunnilleen loppuu, eli ihmiset vaikuttavat pakkaantuneen aika tiheästi pienelle alueelle, mikä lienee maan tapa. Kuitenkin nämä kymmenen miljoonaa ihmistä tuntuvat olevan hämmästyttävä näkymättömiä. Jos keskellä päivää katselee varsin korkealta ikkunasta ulos, kaduilta voi laskea ehkä kaksi ihmistä.
</p>

<p>
Taisimme viimeksi pohdiskella kansanluonteita Ranskassa. Kun pureskellaan tämän paikan sielunelämää, se lienee, ymmärrettävämmän ilmaisun puutteessa, helpoiten tiivistettävissä näin: 工. Jotkin kielelliset asiat ovat vähän vaikeita kääntää yksiselitteisesti, mutta tuota merkkiä käytetään ainakin insinööritieteisiin ja rakentamiseen liittyvissä sanoissa. Ehkä tiivistettynä merkitys on sellainen asioiden tekeminen.
</p>

<p>
Työorientoituneisuus näkyy; metrot ovat täynnä eurooppalaisesta näkökulmasta aivan överityylikkäästi pukeutuneita (seisten nukkuvia) työihmisiä, ja yliopistolla ei kuulemma kannata opiskella matematiikkaa, koska se on länsimaiseen tasoon verrattuna aivan liian hankalaa. Varallisuuskin on huomattavissa, ainakin silmämääräisesti ihmiset ovat varsin hyvin toimeentulevan näköisiä. Toinen aivan täysin kuulopuheisiin perustuva statistiikka: jos tämä kaupunki olisi valtio, sen talous olisi maailman 20. suurin. Tämän puurtamisen määrän myötä sellaista pilkettä ihmisten silmäkulmista ei kannata lähteä etsiskelemään.
</p>

<p>
Täällä ei siis todellakaan huvitella! Muuta sanottavaa kotikaupungistani ei juuri taida olla, eikä sitä välttämättä olisikaan, vaikka tietäisi enemmän: paikka vaikuttaa olevan kuuluisa lähinnä siitä, ettei se ole kuuluisa mistään. Onhan sekin omanlaisensa saavutus, olla näin suuri mutta kuitenkin näin epämielenkiintoinen. Paikan ainoa erikoisuus taitaa olla kesäsää, johon olemme useasti kuulleet viitattavan fraasilla <em>japanese hell</em>. Vielä on kuitenkin yllättävän kylmä.
</p>

<h3 class="book_subheading">Menestyjä ei istu pehmeillä penkeillä</h3>

<p>
Tuon alussa mainitsemani sumun voisi kuvitella viittaavan jollakin hienon lyyrisellä tavalla kaupungissa virtaavaan savusumun ja merestä nousevan kosteuden sekoitukseen, joka värjää auringonlaskut pehmeän kellertäviksi. Todellinen tilanne on kuitenkin se, että sumu sijaitsee kaupungissa seikkailevan ystävänne pääkopan sisäpuolella.
</p>

<p>
Pohjustuksena tulevalle. On tämän mediamuodon ihastuttava piirre, ettei sen kanssa tarvitse esittää iloista hirlumhei hurlumhei joka päivä bileet -tyyppiä, joita on aivan riittävästi toisaalla. Täällä toteamme: todellisuus ei ole ruusunkultaista hötönhöttöä; tervetuloa maailmaan. Myöskään pahoitteluja negatiivisuuspainotteisuudesta ei ole tarjolla, koska kyseessä on kokemus muutettuna kirjaksi. Jos kokemus on negatiivispainotteinen, niin on kirjakin.
</p>

<p>
Ajattelin siis kertoa, mitä minulle kuuluu!
</p>

<p>
Alkuun suurimmat haasteet liittyivät lähinnä syömiseen ja nukkumiseen. Aikaerosta johtuva rasitushan on toki tiedossa, mutta se ei ole, että rasitus ja väsymys kestävät toista viikkoa. Väsymyksellä on taas se vaikutus, ettei jaksa muutakaan. Oma laiskuuspaheeni on jättää syömättä kunnolla. Tämä taas johti lopulta uuteen pohjanoteeraukseen, erääseen keskiviikkoiltaan, jolloin olin saattanut itseni sellaiseen puolittaisen haamun tilaan, että kadulla kävelyä haamuillessani ystäväni vilkutti minulle sanomansa mukaan kymmenisen sekuntia vastaan tullessaan, ja itse ehdin etäisesti havaita, että ehkä törmäsin johonkuhun tuttuun. Tästä havahtuneena lanseerasin itselleni papusäännön: joka lämpimän aterian kanssa on syötävä pikkukulhollinen lämmitettyjä pakastepapuja. Pavut, ihanaan ja elämääkannattelevaan tapaansa, saattelivat minut takaisin jaloilleni.
</p>

<p>
Fyysisten haasteiden jälkeen arkeen on kuin vaivihkaa hiipinyt uudenlaisia puolia. Seurakseni on tullut hyvin kummallinen, selittämätön tyhjyyden tunne. En voi sanoa olevani onnellinen, ja itse asiassa, viime vuosina aika harvassa ovat ne ajat, jolloin en olisi ollut onnellisempi kuin nyt. Tietysti tästä voi aina syyttää jo aiemmin avaamaani yleisankeutta, siis tavallisten kattilan kaltaisten hyödyllisten ja mukavien asioiden puutetta. Jos jokin Japanissa loistaa poissaolollaan, niin en muista kolmeen viikkoon nähneeni yhtään sohvaa tai avokadosushia. Yksi luottotapa saada itseni hyvälle mielelle on istahtaa sohvalle hyvän kahvikirjan ja kahvin kera, ja lueskella tunnin tai pari, mieluiten aamutakissa. Tavallisten kivojen asioiden tärkeyttä ei ymmärrä koskaan niin hyvin kuin silloin, kun niitä ei ole.
</p>

<p>
Huomaan kaipaavani kirjakahveja. En kuitenkaan sentään niin paljon, että niiden puute vetäisi pohjan koko arkityytyväisyydeltäni. Siirryn siis selventämään tunne-elämääni itselleni tavanomaiseen tapaan viittaamalla Tiede-lehteen. Siellä nimittäin kerran sanottiin, että ikävällä on ihan tosissaan aikamoinen kyky vetää ihmisen aivot sekaisin. Siis ihan kunnolla! Nyt siis, jos kuvitellaan mieleni sisältö sellaisena <em>Inside out</em> -elokuvan eri tunnetyyppien huoneena, tilanne tyyppien kanssa on aivan muuta, kuin etukäteen oletin sen olevan.
</p>

<p>
Luulin, että vaaleanpunaiselle tyypille tulisi selviytymisongelmia, mutta ainakin tähän asti tyyppi on pysytellyt lähestulkoon tyytyväisenä. Seuraan on tämän sijaan liittynyt kokonaan uusi tyyppi. Tämä tyyppi on harmaanpuhuva, ei pidä mistään ulkomailla olemiseen liittyvästä, ja kaipaa ihan kaikkea sitä, mitä ennen oli, muttei enää ole, pehmeitä penkkejä myöten. Olen hyväksynyt, että tyyppi on tullut jäädäkseen. Tyyppi kuitenkin pysyttelee jokseenkin hiljaa, kun sille laittaa mukavan paikan huoneen nurkkaan ja antaa olla siellä ihan keskenään.
</p>

<p>
Toinen varsin mainio tapa pärjäillä harmaanpuhuvan pikkutyyppin kanssa on todeta, että jos asia nyt tosiaan on niin, että on oleiltava surkeissa tunnelmissa, olen mielummin surkeissa tunnelmissa hyvin nukkuneena ja hyvin syöneenä. Surkeilen siistissä huoneessani ja suosikkiasioitani tehdessäni. Lisäksi lääkitsen surkeuttani ostelemalla, mutta ostan kivan teepannun, ja sitten kutsun ystäviäni mukaville teehetkille.
</p>

<p>
Jekku tässä on se, että veikkaan, että jos ihan kaikki on surkeillessani mukavasti, olotila ei hyvin todennäköisesti ole enää surkea. Itse asiassa olen varsin vakuuttunut, että surkeilusta pääsee tähän tyyliin aika tehokkaasti eroon. Onhan tässä sekin hauska puoli, että surkutyyppi pakottaa minut jatkuvasti tekemään suosikkijuttujani; kotopuolessa ne jäivät kuin huomaamatta vähemmälle, kun ihan vain oleminen piti tyytyväisenä.
</p>

<h3 class="book_subheading">私の生活</h3>

<p>
Yliopistopuuhaillessa olen päässyt tekemään kaikenlaisia aika mukavia juttuja. Erityisen paljon onnistumisen tunteita tuottaa Japanin oppiminen, ymmärrettäväsi, sillä täysin käsittämättömien koukeroiden muuttuminen koko ajan vähän ymmärrettävämmiksi on todella koukuttava tunne. Vielä hauskempaa on, kun kykenee tuottamaan ymmärrettäviä koukeroita itse.
</p>

<p>
Ensimmäiseksi tehtäväksi kirjoitin pienen pätkän arkipäivästäni, koukerot löytyvät kuvaosiosta. Koska kyseinen teksti on hieman hankala ymmärtää, ajattelin torstaipäiväni vietteeksi kertoa vähän tutummilla merkeillä, millaista on ihan tavallinen elämä maailman tällä laidalla.
</p>

<p>
Täällä kun elelee, kun palataan taas kansanluonteisiin, jotenkin tekee mieli elää sen tuntemuksen mukaisesti, jonka paikasta saa. Olen kuin Miyazakin <em>Kissojen valtakunta</em> -elokuvassa kissamaailmaan päätyvä tyttö, joka muuttuu vähitellen itsekin kissaksi. Tunnen elämässäni olevan varsin paljon sellaista vaikeasi määriteltävää japanimaisuuden tunnelmaa. Kai se on kunnollisuutta; melkein nolottaa olla näin kunnollinen. Eikä edes melkein, vaan nolottaa, mutta koska noloudesta eroon pääseminen on merkittävää inhimillistä kehitystä, olen ylpeästi nolon kunnollinen.
</p>

<p>
Kunnollisena yliopistohenkilönä herään kuuden - puoli seitsemän aikoihin ja menen parvekkeelle tekemään suosikkijoogavideoitani. Sitten syön aamupalaa ja juon matchaa kuin kunnon teeihminen konsanaan, ja kertaan japanin sanoja. Tämän jälkeen ahtaudun metroon kyynärpäätaktiikalla ja menen Japanin tunnille. Yltiöpäisen innokasta ja energistä Japanin opettajaa aikani katseltuani valun astetta rauhallisemmille muille tunneille. Nämä tunnit koostuvat mukavasti aivoja kutkuttelevista talouskursseista sekä yhdestä kanji-merkkien kurssista, jossa mukava Hokkaidolainen mieshenkilö selittää sanamerkkien merkityksiä japaniksi. 
</p>

<p>
Tämän jälkeen nautiskelen lounasta joko aina samaa kasvismömmöä tai nuudelia ja merilevää tarjoilevassa ruokalassa, tai sitten menen pikkukauppaan ostamaan jotain. Iltapäivä kuluu jatkamalla aivokutkutusta yleensä taloustiedekirjastossa. Nöyrään tyyliini valitsin ainoastaan maisterikursseja, joihin minulla on ehkä puolet oletetuista esitiedoista ja matematiikkavaatimuksista tuskin sitäkään. Ihan mukavaa on opiskella paljon, ja olisihan se nyt ihan hauska sattumus, jos kaikkien näiden kympin tyttöilyn vuosien jälkeen todellakin saisin hylätyn Advanced Price Theorysta.
</p>

<p>
Metromatkan jälkeen syön asuntolalla jotain vaihtelevan kunnianhimoisesti itse kokattua juttua. Tämän jälkeen valitettavan monena päivänä opinnot ovat jatkuneet; kun seikkailee koko viikonlopun, kaikkien kuuden kurssin työt on mahdutettava neljään päivään. Tämä on aiheuttanut sitä, että usein lopetan opiskelun kahdeksan-yhdeksän aikaan illalla. Välissä käyn tosin kävelyillä ja kokkailen näitä vaihtelevan kunnianhimoisia japanilaisia ruokia; kellon ympäri opiskelusta ei siis sentään ole kyse.
</p>

<p>
Tämmöistä! Illalla ehtii suihkuun ja nukkumaan. Joinakin päivinä olen myös ehtinyt vähän lueskella. Ostin kirjakaupasta ensimmäisen <em>Harry Potterin</em>, tietysti japaniksi, ettei kirja lopu kesken ja tarvitse heti mennä ostamaan uutta.
</p>

<h3 class="book_subheading">Sallinette, että pikaisesti kyseenalaistan maailmaa pyörittävät fundamentit ideologiat</h3>

<p>
Taloustiede on tosiaan aika ihmeellistä. Ryhdyin opiskelemaan kyseistä alaa vapaavalintaisiksi opinnoiksi oikeastaan ihan huvikseni, vaikka kaikenmaailman opintokoordinaattoreille sanonkin, että tein valintani siksi, että ne ovat järkeviä ja hienoa uraa edistäviä asioita. Järkevyydestä ja hienoudesta en tiedä, mutta ainakin kyseessä on hyvin monimutkainen abstrakti konstruktio, joka pitkälti pyörittää maailman menoa. Tämän himmelin ihmettely on mielestäni ihan hyvää <em>kontenttia</em> nuoruusvuosieni kuluksi, siksi mielestäni olisi varsin hauskaa hetken aikaa ihmetellä kanssanne.
</p>

<p>
Töissä ollessani minulla oli työkaveri, joka tykkäsi käyttää monenlaisissa yhteyksissä kirjainyhdistelmää <em>wtf</em>. Tietokoneiden parissa tyhmäilyn kontekstissa se on varsin hauska sanallinen keino ja vääntyy moneen muotoon; jokin asia voi olla vaikkapa ”wtf-kamaa”, tai ”wtf-kokemus”.
</p>

<p>
Tilanne on nyt sellainen, että ulkopuolelta tulevalle tarkastelijalle uusi tuttavuutemme taloustiede tarjoaa varsin ainutlaatuisia <em>wtf-kokemuksia</em>. Perusolettamus on varmasti monelle tuttu: inhimillisen toiminnan syvin ja perustavin päämäärä on oman henkilökohtaisen materiaalisen omaisuuden määrän maksimoiminen. Tämä on täysin identtinen lausunto hyvinvoinnin käsitteen kanssa. Toinen lausunto: valtion hyvinvoinnin määrittää ainoastaan valtion senhetkinen taloudellinen tehokkuus, eikä mitenkään esimerkiksi historiassa tapahtuneet vääryydet. Nämä ovat faktoja samaan tapaan kuin vaikkapa painovoiman laki, ja siksi niitä voidaan tutkia objektiivisesti.
</p>

<p>
Kun palataan kotoisemmille tieteen alueille ja pohditaan tilannetta matemaattisesta näkökulmasta, on hyvin tärkeää ymmärtää abstraktion käsite. On oikein hyvä ja järkevä idea yksinkertaistaa maailmaa tekemällä paikkaansa pitäviä yleistyksiä, jotta kompleksisuuden keskeltä voisi löytää mitään säännönmukaisuuksia. Tämän vuoksi tapana on aloittaa joistain yleistyksistä, ja päätellä näistä yleistyksiä asioita. Tämän jälkeen mukaan liittyy seuraava tieteilijä, joka päättelee taas asioista ja yleistyksistä lisää asioita. Vuosikymmeniä ja miljoonia tieteilijöitä myöhemmin on saatu aikaan valtavan kompleksinen konstruktio, jossa aina seuraava asia perustaa edelliseen. Nyt, jos todetaan, että jokin alussa, esimerkiksi aivan ensimmäisenä tehty oletus on itse asiassa virheellinen, kaikki sen päälle rakenneltu läsähtää korttitalon tyylisesti kasaan.
</p>

<p>
Niin siis, tämä inhimillisen toiminnan perustavanlaatuisin päämäärä. Voimme varmasti olla jokseenkin yhtä mieltä siitä, ettei esitetty päämäärä voi mitenkään olla kaikista tärkein. Ei edes toisiksi tärkein. Itse voisin ehdottaa jotain paremman maailman jälkipolville jättämisen kaltaista, joka vielä sattuu nykymaailmassa olemaan hyvin lähellä materiaalisen hyvinvoinnin maksimoinnin vastakohtaa. Vaikka eihän sitä tiedä, voihan asia niinkin olla, että kauniiden ajatusten alla jokainen loppujen lopuksi ajattelee vain itseään.
</p>

<p>
Ei näin oikein viitsisi ajatella. Mielummin julistan taloustieteen sekopäiseksi kuin hyväksyn näin radikaalin lausunnon ihmisten itsekkyydestä.
</p>

<p>
Mikä tilanteestamme tekee mielestäni hieman vaarallisen, on ensinnäkin se, miten vähän perustavia asioita viitsitään kyseenalaistaa, mutta toisaalta myös itsensä toteuttavan ennusteen käsite: jos ihmisestä oletetaan jotain, oletus todennäköisemmin toteutuu. Esimerkiksi: jos ulkomaalaiseen henkilöön suhtaudutaan epäileväisellä varauksella odottaen, että hän tekee rikoksen, mitä todennäköisemmin tämän henkilön mieleen kertyy katkeruutta, joka lopulta johtaa seurauksiin, joista jokin saattaa olla rikoksen tekeminen. Samoin, jos oletetaan, että jokaisen meistä syvin toive on saada kerättyä itsellemme mahdollisimman paljon materiaalista hyvinvointia, ilman mitään pistettä, missä materia riittää (tästäkin olen löytänyt hienoon matematiikkaan formalisoituja oletuksia), ja koko ympäröivä todellisuus on järjestetty tavalla, joka rohkaisee tähän ja korostaa kilpailuasetelmia, mitä tämä tekee elämän elämiselle ihan ylipäätään? Eikös koko inhimillisen toiminnan perustaminen näin kyyniselle kuvalle ihmisestä ole aika masentavan ikävä juttu?
</p>

<p>
Tämän kaiken seurauksena en kykene ottamaan opintojani mitenkään hirveän vakavasti. Suhtaudun taloushimmeleihin erikoisina kursiositeetteina, ja, sitä paitsi, vaikean matematiikan pyörittely on aika mainiota ajankulua. Tarkoitukseni ei ole tarjota vallitsevan ideologian tilalle mitään järkevämpää vaihtoehtoa, olisihan se kuitenkin yhdeltä seikkailijalta hieman liikaa pyydetty. Pitäydymme siis vallitsevan todellisuuden kummallisuuden ihmettelyssä.
<p>

<h3 class="book_subheading">Löysimme sohvan!</h3>

<p>
Viikkoni jakautuu usein kahteen: ensin, alkuviikon, katoan taloushimmeleiden ja japanikoukeroiden maailmaan, noustakseni sieltä takaisin ulkoilmaan viikon puolivälin paikkeilla. Käytännössä tämä tarkoittaa sitä, että perjantain paikkeilla etsiydyn ystävieni seuraan ja lähden seikkailemaan.
</p>

<p>
Olen löytänyt kotitalostani hämmentävän pian hämmentävän hyviä ystäviä, joihin luotan kuluneen ajan lyhyyteen nähden hämmentävän paljon. Kaikenlaisen yhdessä oleilun seurauksena asiat ovat esimerkiksi menneet niinkin kivasti, että yliopistolta löytyi kuin löytyikin mukavia penkkejeä kirjakahveiluun. Olemme myös onnistuneet jo nyt suunnittelemaan sekä toteuttamaan erittäin mainioita seikkailuja lähinnä luontoretkien muodossa. Ystävien kanssa metsissä seikkailu myös mukavasti yleensä vähentää sellaista yleistä tyhjyyden ja yleisikävyyden tunnelmia.
</p>

<p>
Ensimmäisen parin viikon perään lähdimme synttärimatkalle Iseen. Tavanomaiseen tapaan, kuten kerran aiemmin, asiat järjestyivät suorastaan ihmeellisen mukavasti. Kun kävely alkaa väsyttää keskellä metsää vuoren huipulla, viereen ilmestyy bussipysäkki, joka vie lähtöpisteeseen uskomattomia maisemareittejä. Juna-asemalla tuntematon japanilainen soittaa juuri sellaista tilanteeseen sopivaa kivaa japanilaista pianomusiikkia. Naapurista löytyy erittäin paikallinen söpö pieni kylpylä, jossa sopii lillutella vuorella väsyneitä jäseniä, ja Weasleykodin oloisessa pikkuravintolassa tarjoiltu vegaaninen settiateria sulattaa viimeisetkin epämääräiset ikävyydet aivojen viimeisistä nurkista.
</p>

<p>
Kaikki tämä ilahdutus onnistui viemään kaiken kyllästytyksen ja kolmen päivän päänsäryn jonnekin menneisyyteen, ja tästä olen sekä ystäville sekä asioiden yleiselle mukavasti järjestymiselle erittäin kiitollinen. Toiveeni on, että tämä toimisi käännekohtana, kuukauden rajapyykkinä, jonka myötä olemiseni kääntyy nettopositiivisuuden puolelle. Että täällä olemisellani olisi sen puolesta järkeä, että kivoja asioita alkaisi olla ikäviä enemmän. Ensimmäisten muutaman päivän perusteella näin tuntuu tosiaan olevan.
</p>

<p>
Ainakin lähitulevaisuudessa on paljon aineksia positiivisuudelle. Alkamassa on nimittäin yksi maan suurimmista juhlaviikoista, jolloin suunnilleen jokainen perhe lähtee kodeistaan matkustellakseen juhlaviikon, kultaisen viikon ajan. Minun ja sinun osalta tämä tarkoittaa, että pääsemme nautiskelemaan uusien ystäviemme seurasta vielä runsain mitoin. Olemme nimittäin, ystävieni kanssa, pistäneet matkatoimiston suhisemaan.
</p>

<p>
Tarinamme sankarit lähtevät etelämmatkalle!
</p>

<hr />
<div class="chapter_header" id="images">
    <span class="chapter_number">Luvut 1-4</span> 
    <h2>Kuvia</h2>
</div>

<div class="book_imagecontainer">
    <img class="book_image" src='/kotisivu/kuvat/1_cite.jpg' width='50%'>
    <span class="image_text">Cité.</span>
</div>

<div class="book_imagecontainer">
    <img class="book_image" src='/kotisivu/kuvat/2_vincennes.jpg' width='50%'>
    <span class="image_text">Kaupunkilomalla. Bois de Vincennes, Pariisi</span>
</div>

<div class="book_imagecontainer">
    <img class="book_image" src='/kotisivu/kuvat/3_noobelistit.jpg' width='50%'>
    <span class="image_text">Noobelistit pohtimassa tärkeitä taloudellisia kysymyksiä.</span>
</div>

<div class="book_imagecontainer">
    <img class="book_image" src='/kotisivu/kuvat/4_pantheon.jpg' width='50%'>
    <span class="image_text">Panthéon.</span>
</div>

<div class="book_imagecontainer">
    <img class="book_image" src='/kotisivu/kuvat/5_kansaonvihainen.jpg' width='50%'>
    <span class="image_text">Kansa on vihainen!</span>
</div>

<div class="book_imagecontainer">
    <img class="book_image" src='/kotisivu/kuvat/6_huone.jpg' width='50%'>
    <span class="image_text">Huone, ensimmäisenä iltana.</span>
</div>

<div class="book_imagecontainer">
    <img class="book_image" src='/kotisivu/kuvat/7_kirsikankukat.jpg' width='50%'>
    <span class="image_text">Turistikuvastoa.</span>
</div>

<div class="book_imagecontainer">
    <img class="book_image" src='/kotisivu/kuvat/8_papereita.jpg' width='50%'>
    <span class="image_text">Byrokratiaa.</span>
</div>

<div class="book_imagecontainer">
    <img class="book_image" src='/kotisivu/kuvat/9a_allforvictory.jpg' width='50%'>
    <span class="image_text">Kotiaseman baseball-huumaa.</span>
</div>

<div class="book_imagecontainer">
    <img class="book_image" src='/kotisivu/kuvat/9_kielletty.jpg' width='50%'>
    <span class="image_text">Kielletty!</span>
</div>

<div class="book_imagecontainer">
    <img class="book_image" src='/kotisivu/kuvat/10_yonagoya.jpg' width='50%'>
    <span class="image_text">Kotikaupunki yläilmoista.</span>
</div>

<div class="book_imagecontainer">
    <img class="book_image" src='/kotisivu/kuvat/11_sushiro.jpg' width='50%'>
    <span class="image_text">Hassussa sushiravintolassa.</span>
</div>

<div class="book_imagecontainer">
    <img class="book_image" src='/kotisivu/kuvat/12_dj.jpg' width='50%'>
    <span class="image_text">Viihteellä.</span>
</div>

<div class="book_imagecontainer">
    <img class="book_image" src='/kotisivu/kuvat/13_sanage.jpg' width='50%'>
    <span class="image_text">Luontoseikkailuja. Sanage, Toyota</span>
</div>

<div class="book_imagecontainer">
    <img class="book_image" src='/kotisivu/kuvat/14_tokugawalapset.jpg' width='50%'>
    <span class="image_text">Uusi ystävämme Tokugawan puistossa. Käymämme keskustelu: Raitamekkotyttö: "Woooooooou!". Minä: "Woooooooou!". Raitamekkotyttö: "Kultakala!!"</span>
</div>

<div class="book_imagecontainer">
    <img class="book_image" src='/kotisivu/kuvat/15_isepolku.jpg' width='50%'>
    <span class="image_text">Lisää luontoseikkailuja. Asama, Ise</span>
</div>

<div class="book_imagecontainer">
    <img class="book_image" src='/kotisivu/kuvat/16_isehuippu.jpg' width='50%'>
    <span class="image_text">Maisemia.</span>
</div>

<div class="book_imagecontainer">
    <img class="book_image" src='/kotisivu/kuvat/17_seikatsu.jpg' width='50%'>
    <span class="image_text">私の生活。</span>
</div>

<div class="book_imagecontainer">
    <img class="book_image" src='/kotisivu/kuvat/18_daigakuasema.jpg' width='50%'>
    <span class="image_text">Sama kuvina: metroasemalla n. 8:30</span>
</div>

<div class="book_imagecontainer">
    <img class="book_image" src='/kotisivu/kuvat/19_fammart.jpg' width='50%'>
    <span class="image_text">Lounasostoksille.</span>
</div>

<div class="book_imagecontainer">
    <img class="book_image" src='/kotisivu/kuvat/20_lounas.jpg' width='50%'>
    <span class="image_text">Omnom!</span>
</div>

<div class="book_imagecontainer">
    <img class="book_image" src='/kotisivu/kuvat/21_economicslibrary.jpg' width='50%'>
    <span class="image_text">Suosikkiopiskelupaikka, taloustiedekirjasto.</span>
</div>

<div class="book_imagecontainer">
    <img class="book_image" src='/kotisivu/kuvat/22_daikon.jpg' width='50%'>
    <span class="image_text">Pikkelöintihommissa.</span>
</div>

<div class="book_imagecontainer">
    <img class="book_image" src='/kotisivu/kuvat/23_iltakavelyy.jpg' width='50%'>
    <span class="image_text">Iltakävelyllä.</span>
</div>

<hr />

<div class="chapter_header">
    <span class="chapter_number">5. luku</span>
    <h2>Teetä ja tulivuoria</h2>
    <span class="location">Nagasaki-Unzen-Fukuoka</span>
    <span class="location">Kyūshū, Japani</span>
</div>

<p>
Ystävät! On mitä suurin ilo jälleen palata seuraanne. Tilanne on nyt juurikin se, mihin viimeksi jäimme: etelämmatkaan. Matkat on matkailtu, ja matkasta seuranneesta suosta koulutehtävienkin kanssa ylös kampeutuminenkin on suunnilleen viety loppuun.
</p>

<p>
Nyt kun olemme lähdössä matkailemaan yhdessä pidemmästi, tai te olette lähdössä ja minä olin lähdössä, olisi ehkä hauskaa ja sopivaa kertoa tarkemmin, missä seurassa oikein matkailemme. On siis aika ottaa tarinaamme mukaan uusia henkilöitä, ja kertoa tarkemmin, keitä paljon puhutut ystävät oikein ovat.
</p>

<p>
Pidemmittä puheitta, etelämmatkan organisaatioasioista vastannut päällystö koostui seuraavista henkilöistä:
</p>

<p>
Finanssiasiainministerin virkaa toimitti Erno Espoosta. Erno on ympäristötieteilijä, joka vapaa-ajallaan pyörii ainakin levykaupoissa, ja levykauppojen kohtaamisten kautta saa kutsuja pienempien porukoiden bileisiin. Japanissa hän keräilee mahdollisimman paljon mahdollisimman hienoja yhteiskuvia mahdollisimman suurten puiden kanssa.
</p>

<p>
Herkku- ja härpäkeministerinä toimi Rosemarie Tanskasta. Rose opiskelee kulttuurien tutkimusta ja opiskelujen ohessa tekee muiden kanssa milloin mitäkin, omien sanojensa mukaan tyhmyyksiä, mutta oikeasti mukavia ja järkeviä juttuja. Päiviämme Rose piristää ilmestymällä paikalle joka päivä erilaisen matchaherkun kanssa. 
</p>

<p>
Avainmestarin kunniakasta virkaa toimitti Nikos Saksasta. Hän on sen sortin ihmisiä, jotka eivät tykkää ottaa turhia paineita asioista. Opiskelut täällä taitavat olla useammilta eri aloilta; ainakin jalkapallokurssille hän taisi ilmoittautua. Jos opiskelu uhkaa mennä turhan intensiiviseksi, hän on ensimmäinen, joka ehdottaa tehtäviin vastaamista ChatGPT:lla. Rentouden taso on ihailtavaa; vaatii korkeimman tason stressittömän henkilön, jotta kykenee lähtemään viikon matkan vaikeimmin saavutettavasta kylästä todeten, että lompakko kyllä varmaan on jossain taskussa.
</p>

<p>
Suvereenia pääministerin virkaa toimitti Aïcha, myöskin Saksasta. Hän opiskelee jonkinlaisia ympäristö- ja energiatekniikkajuttuja ja opiskelujen ohella käy hengästyttävän monilla pikkureissuilla ympäri lähiseutuja. Hänen olemuksessaan on jotain hyvin saksalaista: reissuillamme päällä on aina täydellisen käytännölliset saksalaiset retkeilyvaatteet sekä täydellisen kokoinen ergonominen reppu, jossa on jokainen kuviteltavissa oleva kätevä ominaisuus. Helteen yllättäessä hän pikaisesti irrottaa retkeilyhousujensa lahkeet, ja kun itse etsin jotain matkaa varten, hän löytää kännykältään vastauksen nopeammin kuin itse ehdin ajatella, mitä olinkaan tekemässä. Otin nöyräksi tavoitteekseni saavuttaa täällä saman tehokkuuden tason, siis käytännössä matkailukätevyyden mustan vyön. Idea on kuolleena syntynyt jo kätevien saksalaisten varusteiden puutteen vuoksi, mutta tavoitteet on syytä pitää korkealla! Itse puolestani toimitin työryhmässämme opetus- ja liikuntaministerin virkaa; huolehdin japanilaisten kanssa kommunikoinnista ja tarpeen vaatiessa pidin joogatuokion koko päällystölle.
</p>

<p>
Lienee sanomattakin selvää, että ympäriinsä seikkailu tällä kokoonpanolla on varsin hupaisaa. Seurueellamme on hallussaan taidoista kaikkein jaloin: huumorin luominen tyhjästä. Yhteinen keräilykohteemme oli erilaisten mene pahvin taakse ja laita naamasi hauskoihin kuviin -juttujen keräily. Viihteen lisäksi asiat menivät sillä tavalla mukavasti, että asiat jotenkin yrittämättä lutviutuvat, ja asiat, joita päädymme tekemään, ovat yleensä tosi jänniä ja kivoja. Tai sitten olen vain hyvä perustelemaan, miksi se, missä olen, on kaikista jännin ja kivoin paikka olla juuri sillä hetkellä, ken tietää!
</p>

<p>
Matkasta vielä. Japanin vuosikalenterissa hyvin tärkeä viikko on kultainen viikko toukokuussa, jolloin on useampi juhlapäivä peräkkäin niin, että kaikilla on jopa viisi päivää lomaa. Paikallisten osalta tämä tarkoittaa yhtä ruuhkassamatkustuspäivää, kahta lomapäivää, yhtä ruuhkassapaluupäivää, ja yhtä päivää varmaankin kotiasioiden hoitamista varten; kuulemma japanilaiset eivät osaa saati halua lomailla tämän enempää. Juhlapäivät taas ovat valtion ja uskontojen tiukan erilläänpitämispolitiikan vuoksi eurooppalaisten näkökulmasta epätyypillisiä: juhliin kuuluvat ainakin kasvipäivä, jolloin tarkoituksena on kai mennä luontoon ja ihailla kasveja, sekä lasten päivä, jolloin kaikki lapset saavat paljon karkkia. Yhtä kaikki, päätimme tarvitsevamme enemmän lomaa, jätimme alkuviikon välistä, ja pidimme kokonaisuudessaan kymmenen päivän mittaisen vapaan.
</p>

<p>
Ohjelmassa oli seuraavaa: jylisevässä luotijunassa matkustus korvia silloin tällöin availlen noin 800 kilometrin päähän Kyūshūlle ja pikkujunilla Nagasakiin. Sieltä jatkoimme paria päivää myöhemmin Shimabaran, hyvin pienen rannikkokaupungin kautta Unzenin luonnonpuistoon suurelle tulivuorialueelle. Sieltä matka jatkui saaren suurimpaan kaupunkiin Fukuokaan, ja sieltä muutamaa päivää myöhemmin takaisin.
</p>

<p>
Pohjustaakseni seuraavaa osiota, jossa olemme jo syvällä tällä tuntemattomalla eteläisellä saarella: Pitkän suoraan yliopistolta alkaneen junamatkan ja Nagasakin teihin eli siis portaikkoihin tutustumisen jälkeen ehdimme viettää aikaa ihastuttavassa japanilaistyylisessä talossamme ja viettää hyvin sateisen lauantaipäivän eräiden kaupungin tunnetuimpien turistikohteiden parissa. Tämän jälkeen osa seurueesta lähti viihteelle, itselleni taas jäi sellainen möykkyinen olo. Istahdin siis illan ratoksi teelle, seuraanne. Sukellamme siis seuraavaksi pimeään, hiljaiseen, ja hyvin sateiseen Nagasakin iltaan.
</p>

<h3 class="book_subheading">Teellä</h3>

<p>
Hyvät ystävät. Otin teidät mukaan teehetkeeni, ja vaikka kokemuksenne teehetkestämme ajoittuukin hieman myöhempään aikaan, on silti ilo viettää iltaa kanssanne. Vaan oletteko tosiaan kanssani? Ainakin omalta puoleltani tuntuu siltä riittävissä määrin; toivottavasti tunne on molemminpuolinen. Hetken tunnelmaa on näin kirjallisesti hankala välittää, mutta yritän kuitenkin. Kirjallis-virtuaalisella teehetkellä olo on kuitenkin mukavampaa, jos tietää, millaista hetkeä viettää.
</p>

<p>
Nagasaki on viihtyisän mäkinen, ja tänään myös hyvin sateinen. Koko kaupunki on yksi portaikko, asutus on pakkautunut vuorten väliseen laaksoon niin, että lähes jokaisesta talosta vaikuttaa olevan huikeat näköalat. Melko ylhäällä rinteellä sijaitsee asumuksemme, hassu japanilainen talo, jonka keskelle on rakennettu toinen kerros vähän toiseen tyyliin, ja sitten täytetty loma-asuntojen tyyliin halvoilla kalusteilla. Kuitenkin makuuhuoneemme on säästynyt mukavana tatamihuoneena. Vedettävien paperiseinäisten ovien ja ikkunoiden välissä on pieni terassinkaltainen tila, johon juuri mahtuu nojaamaan oviin niin, että varpaat ovat hieman ikkunoiden ulkopuolella juuri niin, että yöilma, joka tuntuu ja tuoksuu ehkä vähän tavanomaista viileämmältä kasvihuoneelta, kivasti kutittelee varpaitani. Teen virkaa toimittaa puiselle asetille asetettu söpö japanilainen korvaton muki, jonka täytin kylmäuutetulla piparminttuteellä. Ei mitään kovin hienostunutta, mutta teetä kuitenkin. Koko päivän jatkunut sade rummuttaa vieressä kasvavan valtavan puun lehtiä ja kaikkea muutakin tavalla, että tunnen eläväni ”8 tunnin rauhoittavat sadeäänet japanilaisessa talossa” -tyylisessä rentoutusvideossa. Jos rupean ihan rohkealle tuulelle, rohkenen jopa todeta, että kyseessä on ehkä paras yksittäinen hetki tähän mennessä. On ilo jakaa se kanssanne.
</p>

<p>
Ystävänne ei tosiaankaan ole ammattimainen tarinankertoja! Toivon silti, että harrastelijan taidoillani sain ehkä tuotua teidät mukaani virtuaalisesti tänne, ehkä leppoisat sateelta tuoksuvat tuulahdukset ovat edes hieman kuviteltavissa. Olisi hirmuisen kiva, jos niin olisi.
</p>

<p>
Nagasaki on oikein sympaattinen pieni kaupunki. Sympaattisuus taas saa tilanteen tuntumaan aivan erityisen julmalta.
</p>

<p>
Maailmanhistorialla on kovin ikävä tapansa ensin edetä omia ratojaan, ja sitten jokseenkin summamutikassa tehdä itsensä ajankohtaiseksi milloin keillekin ihmisille, milloin minnekin. Niin kuin jokaisen onnettomuuden kohdalla, myös nyt herää samanlainen epäoikeudenmukaisuuden tunne siitä, miksi juuri Nagasaki lopulta valikoitui kaikista maailman sympaattisista pienistä kaupungeista ainoaksi, joka on poltettu maan tasalle kokonaan historian suurimman tositoimissa käytetyn ydinaseen voimalla. Me, teehetken todelliset ja kirjallisvirtuaaliset jäsenet, toki toivomme monen kaupungin kyltin tavoin, että kaupunki tosiaan on ja jää ainoaksi.
</p>

<p>
Tietysti herää myös kysymys siitä, onko kaupungin näkeminen ainoastaan yhden tragedian valossa jotenkin epäkunnioittavan yksinkertaistava tapa kokea jokin paikka. Ehkä kyseessä on vain matkailijan todellisuus; on yksi asia lukea kirjoista kaikenlaisten ikävyyksien tapahtuvan jossain tuntemattomassa paikassa jossain kaukana, ja aivan toinen asia mennä kävelemään kyseiseen paikkaan katselemaan möhnäksi kiehuneiden betonirakenteiden jäämiä ja nähdä kadulla ihmisiä, joiden jalat ovat liian vinksallaan, jotta niillä voisi kävellä ilman apuvälineitä. Toki voi myös miettiä mikä virka muistomerkeillä on, onko oikein ja järkevää edelleen vain keskittyä ikävyyksiin. Eikö olisi myös mukavaa vain ajatella tulevaisuutta, aikaa satojen vuosien kuluttua, kun täälläkin voi taas olla muun maan tapaan ikiaikaisen vanhoja muistomerkkejä.
</p>

<p>
Se, mikä tuli räjähdyksen muistomerkkien paljoudesta ja niiden viereisistä kylteistä hyvinkin selväksi on se, että ihan kaikkea ei välttämättä kannata unohtaa. Erityisesti nykyisessä tilanteessa, jossa Eurooppa tuntuu seuraavan omalla alueellaan tapahtuvia ikävyyksiä kuin urheilua: mediassa spekuloidaan, milloin kukakin on etulyöntiasemassa, ja vertaillaan aseita ja vastahyökkäystaktiikoita kuin mitäkin jalkapallokuvioita. Tässä tilanteessa on varsin arvokasta saada muistutuksia aseiden kyvystä saada aikaan satavuotisia traumoja. Sitä luulisi, että tämä on itsestään selvää, mutta kotiseutujen media- ja mielipideympäristössä vaikuttaa siltä, ettei asiaa ole ihan täysin sisäistetty.
</p>

<p>
Siis, Nagasakin hengessä toivoisin seuraavaa, ja näkemieni kylttien ja rauha-aiheisen ihan kaiken myötä luulen, että takanani toivomukseni kanssa seisoo myös räjähdyksen oireista edelleen kärsivän kaupungin väki.
</p>

<p>
Joukkotuhoaseita ei saa enää koskaan enää missään käyttää.
</p>

<p>
Minulla ja sinulla kun ei ole omia ydinasenappejamme toimistossamme, tämä tarkoittaa hienovaraisempia asioita. Se, mikä johtaa tähän, on hyvin monta hyvin pientä hyväksynnän elettä väärään suuntaan. Nämä hyväksynnät lopulta koottuna johtavat kollektiiviseen tukeen asioille, joita ei yksinkertaisesti saa olla. Tämän vuoksi mikään militarismin ihannointi, taistelemiseen liittyvän näkeminen kunniakkaana tai mikään sotatapahtumien viihteellistäminen tai henkilökohtaisen kunnian asiaksi vieminen ei ole missään määrin, koskaan, missään tilanteessa vähäisimmissäkään määrin hyväksyttävää.
</p>

<p>
Se on, ystävät, ihan tosissaan lopetettava.
</p>

<p>
Ei kai tästä voi muuta sanoa. Tämänkaltaisten asioiden edessä on turha miettiä, mikä on oikein tai mikä ei, kun se on niin välittömän selvää. Ystävien kanssa kiehuneita talonkappaleita ja palovammakuvastoa katsottuamme emme juuri vaihtaneet sanoja siitä, mitä kukin oli mistäkin mieltä; se ei vain tuntunut sopivalta. Eivätkä sopivalta tuntuneet edes sukatkaan, jossa on hymyileviä pingviinejä. Ne olivat jo esillä, mutta vaihtuivat harmaisiin. Olo oli hilpeä kuin hautajaisiin menijällä.
</p>

<p>
Olemme viettäneet varsin synkkää teehetkeä! Tällaista nyt vain sattuu olemaan, päivänpolttavina asioina. Kai historiallisten seikkojen kohtaaminen on aika terveellistä: se on ihan paikallaan pitämään järjen päässä, toivottavasti. Pääsemme kyllä vielä hilpeämpiin tunnelmiin, lomaoloon, varmasti. Oli vain mielestäni asiallista ja oikein antaa ajatuksemme tämän sympaattisen kaupungin ihmiselle, pieni myötäelämisen hetki ikävien asioiden edessä. Se on varmasti omiaan viemään asioita, ehkä vähitellen, kivempaan suuntaan.
</p>

<h3 class="book_subheading">Tulivuorella</h3>

<p>
Kivempaan suuntaan tästä jatkuu ainakin matkamme etelään. Pohjoisen asukille häiritsevän kirkkaassa auringonvalossa hyppäsimme ensin siistiin pikajunaan, ja sitten söpöön paikallisjunaan, jolla puksutimme pieneen rannikkokaupunkiin nimeltään Shimabara. Kaupunki oli unelias, kuin vetämässä henkeä ennen kuin seuraavana päivänä vapaaviikon lomailijat pamahtavat paikalle. Lyhyen kulkuvälineenvaihdon aikana ympärillä ei näkynyt kovinkaan paljon ihmisiä, lukuun ottamatta erittäin paikallisen ravintolan kanta-asiakkaita, jotka olivat ilmeisesti niin hyvää pataa omistajien kanssa, että osoittivat kaikille muille tulijoille, siis vain meille, paikat. Koskaan en ole nähnyt kenenkään tupakoivan yhtä hidastetun hartaasti.
</p>

<p>
Nautin todella junista ja busseista olemisesta. Erityisen miellyttävä oli paikallisbussi, joka vei kiemuraista tietä ylös tulivuorelle. Koko Shimabaran niemimaa, sivustaan Kyūshūn kiinnittynyt pyöreä alue, on oikeastaan vain merestä nouseva Unzenin tulivuori, jonka rannalla olevalla laitamalla on juuri pienen kaupungin viemän tilan verran tasaista maata. Vuori taas on lähempää tarkasteltuna joukko huippuja, joiden välissä sijaitsee pieni mädän kananmunan hajuinen lomakylä. Haju nousee niin sanotusta Unzenin helvetistä, 100-asteista rikkihappoa pulppuavasta kuumasta lähteestä, jonka höyrypatsaat näkyvät koko kylään. Paikallisena erikoisuutena ovat kylpylät, joissa pääsee kokeilemaan kyseistä terveellistä lähdevettä, onneksi laimennettuna ja mukavaan 47 asteeseen jäähdytettynä. Paikalliset mummelit pettyivät, kun älähtämättä keittelimme itseämme terveyskylvyssä: ilmeistä oli pääteltävissä, että jokainen hieman odotteli näkevänsä näytelmän, jossa hupsut turistit koittavat kylpeä <em>Unzenin tyyliin</em>. Laimentamattomana alueen lähdemutaa on käytetty teloituskeinona: kristinuskon kiellon aikaan 1800-luvulla niin sanotun Shimabaran kristilliskapinan kapinalliset taltutettiin heittämällä heidät happokylpyyn. Ei mennyt hyvin yhteiselo entisaikojenkaan länsimaalaisilla Japaniin tullessaan!
</p>

<p>
Vuorella viettämänämme kokonaisena päivänä lähdimme majatalon mukavan pitäjän ehdottamalle reitille Fugen-nimisen huipun alueelle. Ensimmäisen kävelyn ja köysiradan jälkeen rivimme harvenivat, kun Rose joutui palaamaan takaisin heikotuksen vuoksi. Joukko jakautui uudestaan pian sen jälkeen, kun itse en halunnut lähteä kiipeämään kiipeämisen siinä mielessä, että joutuu käyttämään käsiään, ja muut halusivat jättää Fugenin huipun välistä, koska matka oli kuulemma liian pitkä. Lähdin siis yksin seikkailemaan tulivuorelle. Lupasin laittaa kavereille viestiä, jos kuolen.
</p>

<p>
Miten yksin olinkaan! Alkumatkasta näkyi monta vastaantulijaa, mutta myöhemmin ei yhtäkään. Huvikseni pohdiskelin, onko tulivuoresta annettu varoitus, ja kaikki muut lähteneet pakoon vuorelta. Eipähän tarvitsisi itseni miettiä, ehtisinkö karkuun vai en, joten keskityin kaikessa rauhassa tutkimaan laavaluolia. Pettymyksekseni luolat saati tulivuoret eivät olleet samanlaisia kuin aiemmin näkemäni: luolissa ei ollut mitään jännittävää eikä vuoren päällä täydellisen pyöreää, magmaa pulppuavaa onkaloa. Toisaalta nämä aiemmin näkemäni tulivuoret ovat kaikki olleet Aku Ankassa, ja muutenkin pohdin, että tulivuorella ollessaan on ihan kiva, ettei näe laavavirtoja. Parempi näin!
</p>

<p>
Tulivuorten arvaamattomuus herättää kunnioitusta sen päällä tallustelevassa turistissa. Retken kohokohta oli uusin huippu, 31-vuotias epästabiili noin 50 metriä korkea kasa kivenlohkareita, jonka päälle meno on ehdottomasti kielletty romahdusvaaran ja vulkaanisten kaasujen vuoksi. Sitä pienessä arkielämässään kuvittelee voivansa vaikuttaa asioihin, mutta tulivuoret eivät romahdellessaan ja kasautuessaan paljon kysele asukkailtaan, sopisiko, jos tähän nyt laitettaisiin vuorenhuippu. Ihmetyksen tilassa tallustin eteenpäin, koska pysähtyminen oli putoavien kivien vaaran vuoksi epäsuositeltavaa, evästin pikaisesti huipulla parin japanilaisen kanssa saunoista jutellen, ja palasin pikavauhtia takaisin alas. Muistoksi vuorelta jäi kaikkien aikojen rusketusraja, jos sitä voi edes rusketukseksi sanoa: väriskaala oli lähempänä mustaa ja oranssia.
</p>

<p>
Vuorelle siis ehdimme, kylpyyn myös, ja useaan kertaan ravintoloihin, jotka kaikki tarjoilivat samoja annoksia. Hotellikylämme olisi kuitenkin tarjonnut loputtomasti kaikkea jännittävää ainakin majatalon seinällä olevan kartan perusteella, loputtomiin erilaisia lähteitä, hienoja metsiköitä, ja upean turkoosin happojärven. Vaikka oli mukavaa tehdä se, mitä ehdimme, pieni tyytymättömyys oli lähellä nousta esiin: niin paljon jää näkemättä!
</p>

<p>
Pieni ajatusleikki ongelman poistamiseksi: Asiahan on niin, että on turha olla huolissaan siitä, jääkö asioista paitsi, koska jo lähtökohtaisesti jokainen jää aina paitsi kaikesta muusta paitsi siitä, mitä sattuu milloinkin tekemään. Jos kuvitellaan kaikki asiat, jotka jollakin hetkellä olisivat koko maailmassa kulloinkin tehtävissä, voidaan oikeastaan sanoa, että joka hetki jää paitsi aivan kaikesta: yksi asia, jota kulloinkin tekee, on niin häviävän pieni kaikkeen muuhun verrattuna. On siis aivan turhaa potea minkäänlaista huonoa tunnelmaa asioista paitsi jäämisen vuoksi, koska joka tapauksessa jää paitsi aivan kaikesta. Piisamirottamaisesti voidaan siis todeta, että turhaa on vaivata mieltään, kun kaikki on kuitenkin menetetty. Ainoaksi vaihtoehdoksi jää nautiskella siitä käytännössä ei mistään, minkä pariin ehtii. Ehkä rohkenen jopa väittää, että tämä ainoa vaihtoehto saattaa myös olla ainoa tapa aidosti nauttia asioista; jos ei hyväksy kaikesta paitsi jäämistä, haluaa aina vain olla kaiken aikaa kaikkialla muualla, eikä koskaan nauti mistään. Käynee järkeen?
</p>

<p>
Pääsin siis kauniille vuorenhuipulle, näin kukkiakin, mutta paljon muuta, happojärvikin, jäi näkemättä. Rose kävi sen puolestamme katsastamassa. Oli kuulemma hienon turkoosi ja haisi tosi pahalta, ei sinne olisi viitsinyt iltauinnille kuitenkaan mennä. Näin siis, rauhaisin tunnelmin, poistuin maaseutubussilla takaisin merenpinnan tasolle näkemättä lähes yhtäkään niistä superharvinaisista ja erikoisista luonnonilmiöistä, joita kylällä oli tarjota, täysin tietoisena siitä, etten palaa tälle alueelle enää koskaan. Ehkä tätä voisi kutsua, vaikkapa, <em>paitsi jäämisen iloksi</em>.
</p>

<h3 class="book_subheading">Yhtäkkiä muotimaailmassa</h3>

<p>
Tietysti voisi pohtia, kuinka paljon mielentilani on riippuvainen vallitsevasta säätilasta, mutta joka tapauksessa, samaa tahtia kun pilvet kerääntyivät Kyūshūn taivaalle, myös seikkailijamme seikkailujaksaminen alkoi käydä loppuun. Samoissa kengissä ympäriinsä seikkailleet jalat kehittivät itseensä kummallisen tilan, jossa jokainen oikealla jalalla otettu liian pitkä askel aiheutti pistävän tunteen vasemmalle puolelle. Kaikenlainen innostus paikallisia ihmeellisyyksiä kohtaan oli kulutettu loppuun, ympärillä näkyi vain suuria teitä ja niiden vierillä vielä suurempia ostoskeskuksia. Jopa puhuminen, vaikka sitä kuinka luulisi olevansa taitava englannissa, viikon yhtäjaksoisen juttelun jälkeen alkoi siinä määrin väsyttää poskilihaksissa, että tuntui tarpeelliselta olla pari päivää ihan hiljaa.
</p>

<p>
Saavuimme Fukuokaan, Kyūshūn suurimpaan kaupunkiin ja liikenteen solmukohtaan. Lähiympäristönä toimi Hakatan <em>駅前</em>, juna-aseman viereinen ostosalue, ja majapaikkana futuristinen ketjukapselihotelli. Harmaa maisema ja viistoon piiskaava sade varsin osuvasti kuvasti sisäisiä tunnelmiani. Ilmeisesti väsymisen melankoliasta pitämisessä on jotain perisuomalaista; kun viimeisenä toimeliaana päivänäni, hienoja paraateja katsellessamme, kaksi päivää ennen paluuta totesin, että itse asiassa aika suurella innolla odotan mitäänsanomattoman tylsiä sadepäiviä, kavereiden reaktio oli vaikeasti tulkittava, ei positiivinen ainakaan. Toivottavasti eivät ottaneet pahasti, että jätin menemättä yhtään minnekään, haamuilin vain pari päivää pitkin katuja ja kauppakeskuksia, köllöttelin kapselissa ja hotellin oleskelutilassa tekemässä koulutehtäviä.
</p>

<p>
Tavoitteettomuuden tilassa on se hauska puoli, että sitä saattaa päätyä oikeastaan ihan minkä tahansa pariin. Lähdin paremman puutteessa hoitamaan asioita, kyselemään kaupasta josko hajonneen repun vetoketjun saisi korjattua. Siinä kun laukkukaupoilla sitten oltiin, ajanvietteekseni pyörin aivan tarpeettoman hienoissa laukkuliikkeissä harjoittelemassa Japania myyjien kanssa. Tämän väri on kiva, tuon koko taas sopiva -tyyliin. Ei tätä myyjien huijaamiseksi tai ajan tuhlaamiseksi voi kutsua, oikein mielelläni olisin voinut ostaa jotain, jos kiva ja sopivan hintainen löytyy, kun kirpputorilaukun reunassa alkoi jo olla kännykän kokoinen reikä. Eipä ollut liikkeissä sopivista hinnoista puhettakaan, mutta annoin kuitenkin mahdollisuuden.
</p>

<p>
Suhtautumiseni luksusmuotiin on kaksijakoinen. On ilmiselvää, että kyseessä on järjetöntä elitismiä, superrikkaiden temmellyskenttä. Erityisen häiritsevä tuo maailma on siksi, että omalle viiteryhmälleni ylivoimaisesti helpoin keino ”päästä” tähän elitistijoukkoon on ladata internettiin mahdollisimman seksuaalissävytteistä kuvastoa. Toisaalta kuitenkin, halvan ja ruman tavarapaljouden keskellä on jonkinlaista toivoa herättävä asia, että on olemassa esineitä, joita on normaalia pitää hyvin, hoitaa, korjata, ja myydä jos esinettä ei enää tarvitse. Kauniiden esineiden olemassaolo, esineiden arvostaminen, kerrankin kauniisti omaan tilaansa asetettujen asioiden rivi herättää myös vaikeasti kuvailtavaa rauhan tunnetta.
</p>

<p>
Oli tuossa siis sadepäiväksi katseltavaa ja ajateltavaa! Ihan hyvää ajanvietettä, loppujen lopuksi. Kaiken kukkuraksi, ihmeellisestä sattumuksesta, haaveilin ensimmäisenä haamupäivänä kahvilasta täynnä kirjahyllyjä. Seuraavana päivänä, ainoana hetkenä kun suostuin ulos kavereiden kanssa, päädyin juurikin haaveilemani tyyliseen paikkaan: kahvilaan, jonka pöydillä, kunkin tuolin edessä, oli esillä yksi kirja. Omalla paikallani oli kirja nimeltä <em>The Chiffon Trenches</em>, jonkinlaisen muotimaailman mahtihahmon elämänkerta. Kirjaa ei sopinut ostaa, mutta e-version lukeminen jatkui illan ajan kapselissa. Muotimaailmasta avautui uusia puolia, päällimmäisenä: ilmeisesti tärkeää on piirien sisäiset arvojärjestykset, ja kunkin arvoon vaikuttaa myös omien suhteiden arvo. Ala-astemainen ”mä en kutsu sua mun synttäreille” -tyylinen ajattelu ei ehkä ole ihailtavimpia asenteita. Yhtä kaikki, japanilainen tapa suhtautua esineisiin arvostuksella, joka myös näkyy luksustuotteiden suosiossa, tuntuu kuitenkin sisältävän jotain. Jotain, jota ei ehkä kannata tarkemmin ajattelematta sivuuttaa aivan kokonaan höpö-höpönä.
</p>

<p>
Näissä kuvissa ja tunnelmissa, sade jatkui, loma ei. Seurueemme istahti junaan, palasi koko 770 kilometrin kotimatkan häkellyttävän nopeasti (3,5 tuntia) takaisin Nagoyaan, ja ryhtyi pyykki- ruokakauppa- ja lepohommiin.
</p>

<p>
Suurta seikkailemista seuraa yhtä massiivinen lepääminen ja tekemättömien töiden vuori. Tarinamme tekee siis taas käänteen toisenlaiseen suuntaan. On kuitenkin väärin tuomita se tylsemmäksi, ihmeellisyyksiä saattaa kuitenkin aina löytää mitä ihmeellisimmistä paikoista, ja mielenkiintoa riittää, kun jaksaa olla utelias.
</p>

<hr />

<div class="chapter_header">
    <span class="chapter_number">6. luku</span>
    <h2>Japanilaistumisesta</h2>
    <span class="location">Nagoya-Magome-Tsumago-Nagoya-Shirakawa go-Takayama-Nagoya</span>
    <span class="location">Aichi, Gifu, Nagano, Japani</span>
</div>

<p>
Loma jätti jälkeensä paitsi väsyneen mielen myös kaiken sen, mitä jäi tekemättä, kun yliopistoelämä samaan aikaan eteni viikon verran vauhdillaan. Asioiden kasautuminen johtaa kiirehtimiseen, ja kiirehtiminen taas siihen, että asioita jää puolitiehen. Tämän tapahtumaketjun jatkuttua lähes viikon ajan kesken jääneiden asioiden jälkikäteen korjailu johti erään perjantaiaamun Japanin etätuntiin, jolla olin myöhässä, aamupala puoliksi syötynä, hampaat ja hiukset sillä viikolla pesemättä edellisviikon pyykkien roikkuessa parvekkeella. 
</p>
  
<p>
Kun Japanissa kerran ollaan, ratkaisen kaikki ongelmani koittamalla elää kuten japanilaiset. Opin joskus jostain japanilaisista arkisista tavoista, ja yksi, joka tuon jonkin mukaan oli elämää muuttava, supermerkityksellinen juttu, oli se, että tuolia käytettyäsi tuoli tulee palauttaa pöydän alle. Tiedättehän, miten kivasti täällä on tapana asettaa ihan kaikki, eteiseen jätettyjä kenkiä ja ruoka-annoksia myöten. Koska pohjanoteerauksen hetkinä on hyvä olla jotakin, mihin tarttua, tartuin tähän. Harjoittelin vessan valojen laittamista pois päältä, kun lähden vessasta. Vaatteiden laittamista takaisin hyllyyn, kun en käytä niitä. Lisämotivaatiota sain siitä, että kotopuolessa kanssani asuvat henkilöt varmasti tulevat arvostamaan sitä, että osaan pitää tavarani tulevaisuudessa ehkä hieman paremmin paikoillaan. 
</p>
  
<p>
Tuolin laittaminen pöydän alle kuulostaa vähäpätöiseltä, mutta kun yksi asia ei ole mielen päällä, mielen päälle mahtuu seuraava. Kun tuonkin asian hoitaa, mahtuu taas seuraava. Kun asioita puolestaan näin poistaa mielen päältä hiemankin nopeammin, kuin asioita ilmestyy elämään, elämä alkaa hitaasti mutta varmasti tyhjentyä. Myös kaiken tekemättömän listani, jonka tehtävät alkoivat hampaiden pesemisestä ja sukkien laittamisesta laatikkoon, alkoi parin viikon edetessä vähitellen huveta. Vaikka välillä tekemättömyys tuntuu loputtomalta; tuntui, että mielen päälle riittää aina seuraava asia, ja vaikka niitä kuinka tsemppaamalla tekee, mitään helpotusta ei kuitenkaan tule, asiat helpottivat lopulta hiukan. Eräinä päivinä paljon myöhemmin oli hetkiä, jolloin ei itse asiassa ollut kummoisempaa ajateltavaa. Oli tyhjää tilaa. 
</p>
  
<p>
Tyhjenevästä tilasta nousi esiin ahdistusta. Kun on aikaa, tilaa, alkaa innostua kaikesta, mitä tällä ajalla voi tehdä. Kun sitten kyselee kaikilta pitkän ajan päästä, tekisikö sitä tätä tai tuota, eikä saa vastauksia, kun kaikki ovat niin omissa kiireissään, ympäröivät seinät ja oma mieli alkavat hyökätä itseään vastaan. On hyvin jännittävää, miten sama mieli voi yhtäältä tietää, ettei mitään hätää tietenkään ole, mutta toisaalta olla täysin vakuuttunut siitä, ettei kukaan oikeasti koskaan välittänytkään, että kaikki ystävät olivat ystäviä kohteliaisuudesta, ja että kaikki ovat viimein kyllästyneet esittämiseen, ja antaneet olla. Tämän ajatuksen alta alkaa kaivautua katkeruutta ja eristäytymisen tarvetta, halua jäädä kaikesta ja kaikista etäämmälle. Vieläkin kiinnostavampaa on se, miten tämän kaiken sisältämään mieleen mahtuu vielä kolmaskin osapuoli, joka katselee kaikkea ja toteaa: ”olen ollut niin varma niin kauan aikaa, että on itseasiassa aika jännittävä ja hauska tilanne seurata sivusta, miten aiemmin niin itsevarma mieli alkaa murentua ja hyökkäillä itseään vastaan eri suunnilta!”. Lopulta pääsimme uuteen pohjanoteeraukseen: ensimmäiseen iltaan hyvin, hyvin pitkään aikaan, kun muistutus siitä, että seuraava päivä tulee, sai ahdistuksen aallon nousemaan vatsanpohjasta. 
</p>
  
<p>
Millainen huominen tulikaan! Yhtäkkiä kaikki on aivan mielettömän innostavaa, ihanaa ja siistiä, ja illalla ystävien kanssa kylvyssä lillutellessa elin taas rentoutusvideossa. Pieni kylpyamme kukkapuskan vieressä ison julkisen kylpylän hämyisessä hälyssä, vesisateessa, sulattaa kaikenlaisista kummallisista syndroomista kärsivän mieleni ihastuttavaan rentouden tilaan.  
</p>
  
<p>
Ahdistuksen ja jännityksen seuraava kohde oli seikkailemaan lähteminen ihan itsekseni kokonaiseksi päiväksi. Eihän tämän näin iso asia pitäisi olla, mutta yhtä kaikki, varsin paljon jännitystä onnistui kertymään pääni sisälle ehtimisestä Chikusan asemalle Magomen lähiseudulle vievään junaan. Pois kaupungista vievä, kehoa mukanaan lempeästi heilutteleva juna tuudittelee ryytyneen mielen entistäkin rauhaisampaan tilaan. Junan ulkopuolella on vuoria, vuorien välissä yksittäisiä taloja ja talojen vierellä yksinäinen henkilö kuopsuttelemassa riisipeltoaan. Asemalta, jonka nimi oli Nagajotain, Magomeen vievästä bussista purkautuu täysi bussilastillinen saksalaisturisteja, ja heidän jäädessään ihmettelemään lähden tallustamaan muinaista Edon ja Kioton välistä valtatietä, nykyistä pitkää vaellusretkeä, kohti Tsumagon kylää. 中山道:n tien tunnetuin ja turistirysin osuus on kuitenkin mukavan rauhaisa, polun vierellä pulputtaa turkoosi joki, ja historiallisen näköisenä pidetyt, muinaisten lääniherrojen lepohetkiä varten rakennetut kylätkin ovat silloin tällöin ihan rauhaisia, kun pääsee piiloon turistivirroilta. Illan valtava ilotulitusnäytös satamassa ja monien ystävien näkeminen pitkästä aikaa, siis eli ehkä viisi päivää myöhemmin, sammuttaa mielestä viimeisetkin ahdistuksen rippeet. 
</p>
  
<p>
Tästä kaikesta alkaa innostumisen kierre. Kun muut tuntuvat arkistuvan tänne, seikkaileminen tuntuu vähenevän ja tuttujen asioiden toistuminen lisääntyvän, kuljen vastavirtaan. Ajatus poukkoilee jännittävästä jutusta toiseen, hyppiessään koko ajan enemmän innostuen. 
</p>
  
<p>
Olen kehittänyt kaksi mainiota prinsiippiä arkistumisen ehkäisemiseen. Suosittelen näitä riippumatta siitä, missä on, ja miten kauan; aina riittää uutta seikkailtavaa, oli missä tahansa. 
</p>
  
<p>
Ensimmäinen prinsiippi: ”oo, kivan näköinen paikka, menen sinne”. Toinen: ”uu, siistin oloinen tyyppi, pistän viestiä”. Monenlaista seikkailua on siis edessä, naapurimetroasemalta ja kadunkulman takaa alkaen 
</p>

<h3 class="book_subheading">Isabella</h3> 

<p>
Palataksemme hupiopiskelun maailmaan. Parasta, mitä hupiopiskelijalla voi tapahtua, on, että hupiopiskelut ihastuttavalla tavalla nivoutuvat yhteen harrastusten kanssa. 
</p>

<p>
Aloitetaan vähän kauempaa. Vastaliikkeenä edellä esitettyyn vaikeasti yhdellä fraasilla kuvailtavaan ikävyyteen aloin noudattamaan arkistumisen estostrategiaa numero yksi: oo, kivan näköinen paikka, menen sinne. Havaitsin, että kirjastossa on portaat, ja kävelin portaita niin korkealle kuin pääsin, ja myöhemmin niin alas, kuin pääsin. Löytyi kivoja opiskelupaikkoja, niistä on ollut paljon iloa. 
</p>

<p>
Uuden henkilöhahmomme, Isabellan, kannalta merkittävää eivät kuitenkaan olleet opiskelupaikat. Löysin kirjaston hyllyltä vanhan ja vanhalle kirjalle tyypillisen painavan, vihreän kirjan nimeltä ”Outline History of Japan” vuodelta 1927. Koska harrastukseni on lueskella tällaisia teoksia, lainasin kirjan, ja innostuneen onnellisissa hykerrytyksissä nautin ajatuksesta, että pääsen taas iltani ratoksi lukemaan jännittävää vanhaa historiankirjaa. 
</p>

<p>
Kävi kuitenkin vieläkin onnekkaammin. Suosikkikurssini <em>Modern East Asian History</em> antoi tehtäväksi analysoida jotakin historiallista dokumenttia. Historiakirja hyväksyttiin riittävän ensikäden lähteeksi, eli kuvittelin pääseväni hupilueskelemaan koulutöikseni. Opintotukien myötä Suomen valtio maksaa minulle rahaa siitä, että luen jännittävää vanhaa kirjaa, voitteko kuvitella! 
</p>

<p>
Kuitenkin kävi vieläkin tätä onnekkaammin. Kysyessäni historiasta varmaankin vieläkin innostuneemmalta professoriltamme, sopiiko kirjani analysointi, sain hyväksyvän vastauksen lisäksi muita vaihtoehtoja, <em>kasan linkkejä Japaniin matkanneiden ihmisten matkakirjoja 150 vuoden takaa</em>. Voitteko kuvitella! Mikä onnen kantamoinen! 
</p>

<p>
Pääsemme uuteen hahmoomme. Isabella Lucy Bird, ehkä englantilainen, ehkä amerikkalainen (luin huonosti, tai tietoa ei ollut), matkusti Japaniin suunnilleen vuoden 1880 aikoihin ilmeisesti ihan elinvuosiensa ratoksi, tai siksi, koska hänen lääkärinsä sanoi Japaniin matkailun olevan terveellistä (syy tuntematon). Matkojensa ratoksi Isabella kirjoitti matkakirjaa kokemuksistaan; kertoili, millaista missäkin on. 
</p>
  
<p>
Siltä varalta, että innostuskäyränne ei toimi saman kaltaisilla mekanismeilla kuin omani, on hieman korostettava tämän kaiken merkitystä. Tähän kirjaan törmääminen on siis NIINsIIStiÄMITÄIHMETTÄÄÄÄÄÄÄÄÄÄ!?!?!?!?!??!??!?!??!????? Pahoittelut typografisesta räjähdyksestä; se lienee tarpeellinen innostuksen tason välittämiseksi. Tunnen löytäneeni historiallisen harrastuskolleegan, ja matkakirjailusormeni syyhyävät päästäkseen ihmettelemään, mitä ihmeteltiin tuolloin, ja mitä nyt. Löytyy ihmeellisiä samankaltaisuuksia: Japaniin saapuessa hotellin löytäminen tuntuu mahdottomalta; kaikki puhuvat vain Japania. Kaikki on uskomattoman tarkasti järjestettyä: viisumijärjestelmästä löytyy jokainen yksityiskohta, ja kaupungilla vakavahenkiset lapset pukeutuvat täysin identtisesti tavoilla, joita kotopuolessa näkee lähinnä eläkeläisillä. 
</p>

<p>
Isabellan kokemukset osuvat myös hyvin sopivaan aikaan sen kannalta, mitä olen kokenut ja tuntenut lyhyiden vuoristoseikkailujeni aikana. Viime aikojen seikkailut ovat koostuneet lähinnä lyhyistä, päivän tai parin viikonloppureissuista Gifun ja Naganon vuoristoalueille ja niiden kyliin. Jokainen kylä on ollut erityinen siinä mielessä, että ne yrittävät säilyttää entisaikojen japanilaista elämää jälkipolvien ihmeteltäviksi. 
</p>
  
<p>
Näissä kylissä käyminen on ihastuttavaa ja rauhoittavaa, aivan kuten historiallinen kollegani, myös minä olen ollut häkeltynyt perinteisten käsitöiden taidokkuudesta, ja esteettisestä silmästä, jonka ansiosta jokainen tila, jokainen huone, on omanlainen taideteoksensa. Taloissa sisällä oleminen muuttaa olijaa; askel hidastuu ja tapa katsoa kaikkea muuttuu kunnioittavammaksi. Kaikki kauneus, jota historiallinen tuttavuutemme luonnehti toteamalla, ettei ”sisällä tai ulkona ei ole mitään, mikä ei miellyttäisi silmää”, on toki ihastuttavaa, mutta aiheuttaa myös haikeuden tuntemuksia. 
</p>

<p>
Ihastuttavista taloista erityisen ihastuttavan tekisi elämä niiden sisällä. Siitä ei kuitenkaan näy viitteitä, jäljellä on vain pari vitriiniin asetettua esinettä ja tyhjä talo esittelykylteillä varustettuna. Asukkaat puolestaan ovat siirtyneet nukkumaan Nagoyan metroihin. 
</p>
  
<p>
Tässä on jotain käsinkosketeltavan surullista. Ymmärrän kyllä, että kehityksen on kehityttävä, mutta kuitenkin! On myös tosiasia, että entisaikojen ihmisiä vaivasivat monenlaiset sairauksien ja puutosten kaltaiset ongelmat. Pyrkimättä romantisoimaan on kuitenkin yksinkertaisesti niin, että vanhat mökit aiheuttavat ihastutusta, asuntolan kaltaiset uudemmat rakennukset muistuttavat taas lähinnä sairaaloita, ja on yleinen vitsi palattaessa olla iloinen siitä, että on “päässyt” takaisin Nagoyaan. On eräänlainen oletus, että ihastuttavuus kuuluu menneisyyteen, mutta kai sitä sopii kysyä, tarvitsisiko asioiden olla näin. Kai sitä toivoisi asioiden muuttuvan paremmiksi, ja kai se olisi paremmaksi tai ainakin yhtä hyväksi muuttumista, jos ihastuttavuus lisääntyisi, eikä vähenisi? 
</p>

<p>
Kaupungin ulkopuolella tätä on vielä jäljellä. Ihastutuksen huokauksin seikkailin ensin itse Magomen ja Tsumagon välisellä polulla ja sittemmin Shirakawa-gon hobittilassa keskisemmässä Gifussa. Sivuhuomiona: Tokio, itäinen pääkaupunki, on verrattain uusi, suunnilleen Helsingin ikäinen keksintö. Yhtä kaikki, tämä ihastutuksen jakautuminen yhdessä historiallisen tietämyksen kanssa aiheuttaa olon, että jotain on mennyt pieleen, jotain kaunista katosi, kun me länsimaalaiset menimme sorkkimaan täkäläisiä asioita. Vaikutteemme tuntuu olleen kuin <em>Prinsessa Mononoken</em> lopussa kuolleen jumalan limainen veri, joka eteenpäin vyöryessään tuhoaa kaiken ihastuttavuuden ja jättää jälkeensä vain mustaa möhnää. 
</p>

<hr />

<div class="chapter_header">
    <span class="chapter_number">7. luku</span>
    <h2>雨が降ります</h2> 
    <span class="location">Nagoya, Inuyama</span>
    <span class="location">Aichi, Gifu, Japani</span>
</div>

<p>
Viikkojen toistuessa alkaa tapahtua sitä, mitä yleensäkin. Ulkopuolinen tarkkailija voisi käyttää havaintoja kellonaan: 8:16:00 lähden kävelemään asuntolan itäpuoleiselta ovelta kohti Sunada-bashin metroasemaa. 8:18:15 käännyn katsomaan taakseni ja perästäni juoksee Aïcha, menossa kello 8:26:00 lähtevään metroon. 8:43:45 saavumme aasialaisen kulttuurinvaihdon rakennuksen portaihin, ja 8:45:00 luokassa ALEP5&6 opettaja toteaa ”時間になりました。始めましょう。”. Tuntien, opiskelun, kasviscurryn, metromatkojen ja iltateehetkien vaihdellessa aika kuluu kuin huomaamatta. Viikot vaihtuvat. 
</p>

<p>
Saman pyörän pyöriessä eteläisemmällä Tyynellämerellä, Borneon pohjoispuolella, alkaa toisenlainen kierre. Pintavesi alkaa vähitellen lämmetä ja sen yläpuolinen ilma kiertää varoivaista kehää.
</p>

<p>
Viidennen luokan ennätysvoimakas supertaifuuni Mawar aloittaa matkansa 250 kilometrin tuntivauhtia kohti luodetta. Toukokuun vaihtuessa kesäkuuksi, täkäläisittäin sateen kuukaudeksi, myrskyn keskipiste ylittää Okinawan saariryhmän pääsaaren suoraan sen yläpuolelta, ja myrskyä kiertävä pilvimassan uloimmat osaset yltävät tuhannen kilometrin päähän Nagoyaan asti tuoden mukanaan 110 millimetrin sateen yhden perjantaipäivän aikana. Trooppiseksi myrskyksi laantuneen Mawarin pestessä parvekkeitamme istahdan metroaseman uloskäynnin numero 2 viereiseen kahvilaan uuden ystäväni kanssa keskustelemaan Etiopiasta.
</p>

<p>
Jo aiemmin esitellyn oo siisti tyyppi -prinsiipin mukaisesti törmättyäni etiopialaiseen henkilöön innostuin välittömästi, onhan Etiopian ja Kenian seutu yksiä maapallon tällä hetkellä innostavimmista alueista. Mutuni ei ollut lainkaan väärässä - mitä ihmeitä Etiopiasta löytyykään! Herää myös kysymyksiä historiankirjoituksemme neutraaliutta kohtaan; miksi muistissani ei ole mitään siitä, ettei Etiopiaa koskaan kolonisoitu, millainen kansallinen häpeä kahden sodan häviäminen teknisesti alkeellisempaa maata vastaan vieläpä kahdesti oli Italialle, millainen toivon lähde Etiopian vapaus oli aikanaan koko Afrikalle. Miten Etiopian vapaudesta lähti alkuun panafrikanismi, miten muut maat vapautuessaan ottivat lipuissaan mallia Etiopiasta ja miten Addis Abeba pääsi eräänlaiseen Afrikan Brysselin asemaan. Millainen kulttuurinen ja muinainen tietämyksellinen rikkaus maahan kätkeytyy, miten kukaan ei ole vieläkään selvittänyt muinaisten yhdestä kivestä kaiverrettujen kirkkojen rakennustapaa, miten korkean tason tutkijat ympäri maailmaa opiskelevat muinaisetiopian kieltä päästäkseen sisään vanhojen kirjoitusten rikkaan tietämyksen maailmaan. Kuulkaa, kulttuurinörtit, jos Japani on loppuun koluttu, tässä on teille loputtomasti lisää purtavaa! Lisäksi, kuulkaa persut: se, joka sanoo afrikkalaisia tyhmiksi, on ite!
</p>

<p>
Mikä tässä on vielä ihastuttavampaa, on se, että eräitä etiopialaisen ystäväni ystäviä on tulossa Suomeen! En voinut olla antamatta varoitusta siitä, että vastaanotto voi olla kalsea, onhan ehkä parempi, ettei mahdollinen ikävä vastaanotto tule aivan täysin shokkina. Kuitenkin tämä on eräitä suurien haaveideni realisoitumisia: mikä on upeampaa kuin olla jollekin, toiseen maahan lähdön aikana, ainoa ihminen kohdemaassa, jonka tuntee, edes pintapuolelta jotain kautta. On aivan valtaisa henkinen ero mennä jonnekin, josta ei tunne yhtään ketään, ja mennä jonnekin, josta tuntee jonkun, joka on tarvittaessa avuksi. Jo mahdollisuus olla jollekin näin merkityksellinen tuntuu äärimmäisen - merkitykselliseltä. Kun vielä ajatellaan, millaisia massiivisia muuttoliikkeitä tulevat vuosikymmenet ja -sadat varmasti tulevat sisältämään, merkityksellisyys sen kuin kasvaa. Jos massojen on lähdettävä kotiseuduiltaan, jos sitä ei voida välttää, paras toinen vaihtoehto on, että siellä, minne on lähdettävä, olisi lämminhenkisiä ihmisiä ottamassa tulijat vastaan, kuuntelemassa heidän huoliaan, jakamassa ruokapatojaan, lämmintä vieraanvaraisuuttaan ja kuuntelevan korvan silloin, kun kaukana olo käy vaikeaksi.
</p>

<p>
On valtava ilo olla, vaikkakin pieni, niin kuitenkin jokin esimerkki maailmasta, jonka toivoisi joskus näkevänsä. Tällaiseksi haluan tulla; auttavaksi kädeksi ja kuuntelevaksi korvaksi.
</p>

<h3 class="book_subheading">Minuuttiruusu sekä muita mainitsematta jääneitä seikkoja</h3>

<p>
Elelen yliopistoelämää, hirmu tavallista mutta tavallaan ei ollenkaan tavallista. Oleminen on saavuttanut korkeimman mahdollisen stabiiliuden tason; arkea on mennyt ja jäljellä suurin mahdollinen määrä, puolisentoista kuukautta. Sade jatkuu, ei ihan päivittäin mutta aika monta kertaa viikossa. Se on aika kiva; jaksan olla tättähäärä vain rajallisen prosenttimäärän ajastani, sen jälkeen minun on kaivauduttava kirjojeni ääreen pois maailmasta. Sateessa on samaa ihastuttavuutta kuin pimeydessä; sää ei aseta vaatimuksia tehdä hirveästi jotain siistiä ihan koko ajan. Sitä voi istahtaa vaikka koko päiväksi kirjaston kellarin kotoisasti vanhalta paperilta tuoksuvien arkistohyllyjen sekaan opiskelemaan. Pidän marraskuusta, ja samoista syistä tavallaan pidän tästäkin. Samalla saan mainiota harjoitusta kurjasta säästä ja opiskelusta tykkäämisen outouden hyväksynnän saralla.
</p>

<p>
Kauan kotoa poissa olleet aivot voivat tilanteeseen nähden ihan hyvin. Kummallisessa tilanteessa oleva mieli kyllä edelleen oireilee hassuilla tavoilla; heittelee ilmoille silloin tällöin erilaisia epävarmuuskohtauksia ja sentimentaalisuuksia. Kaikista sentimentaalisuuksista hupsuin oli, kun Aaro osti itselleen verkkarit; olin aivan sentimentaalisuuspäissäni uusista verkkareista. Siitä sopii jonkun psykologin lähteä analysoimaan! On tavallaan osa tätä kaukomaille lähtemisen ihmettelemistä ihmetellä omia sätiviä aivojaan ja niiden hassuja tuotoksia. Ihan kiinnostavaa on seurata itseään menemässä vähitellen päästään aika sekaisin. Tahti on tasaisen varmaa ja on aika jännittävän hauskaa nähdä, kuinka sekopäiseen asti ehdimme.
</p>

<p>
Nyt kun kaatosateet satelevat, ehtii kivasti palata ihmettelemään eräitä ihmettelemättä jääneitä seikkoja. On esimerkiksi varsin merkillistä, miten ihmiset täällä pukeutuvat. Aamumetrojen viihdykkeitäni on paitsi koittaa lukea mainoksia (ne ovat hauskan pragmaattisia, esimerkiksi lastenvaunuja mainostetaan lauseella ”nämä ovat lastenvaunut.”) sekä katsella ihmisten pukeutumisvalintoja. Erikoisimpia juttuja mielestäni on se, että nuorempien naisoletettujen väki tuntuu pukeutuvan lähes yhtä yhdenmukaisesti kuin espoolaiset 15-vuotiaat. Tyyli on sellaista siistin söpöä, keskiverto voisi olla vaikkapa tällainen: musta keskipitkä hame ehkä pienillä röyhelöillä, valkoinen röyhelö- tai pitsipaita, valkoiset röyhelöreunaiset sukat mustissa kengissä, joissa on metalliyksityiskohtia. Laukku on musta vähän jämäkämpää tekoa oleva kangaskassi, jossa lukee kultakirjaimin jotain ranskaksi kukkasista, tai huonoa englantia, sivussa on ehkä rusetti tai pari. Hiuksissa on kultainen hiusklipsi. Jos ollaan ulkona, mukana on ehkä auringonvarjo, jotta ei ruskettuisi ikävästi, tai patterikäyttöinen pieni vaaleanpunainen tai violetti tuuletin, ettei vain tulisi hiki. Vaatetus on sellaista, jossa varmaan tekisi mieli hipsutella pienin askelin, katsella ympärille ainoastaan varovaisesti ja hihitellä vastaukseksi kaikkeen. Toisaalta tuskin koskaan pääsen kokemaan tällaisen röyhelöiden ja rusettien paljouden aiheuttamia tuntemuksia, koska en koskaan missään tapauksessa ikinä suostuisi vetämään päälleni mitään tuollaista muistuttavaakaan.
</p>

<p>
Sillähän on hirmuisesti vaikutusta omaan yleistunnelmaan, miten sattuu pukeutumaan. Ottamatta lainkaan kantaa siihen, mistä kaikki johtuu ja miten asioiden tulee olla, röyhelökansan ulkoinen tapa olla on myös aika semmoinen, ei ehkä röyhelöinen, mutta ehkä semmoinen hipsutteleva. On huomattavaa ja epidemologisesti täysin perustelemattomissa, miksi naispuoliset henkilöt käyttävät kasvomaskeja huomattavasti miespuolisia enemmän. Suun peittäminen muutenkin on suosiossa, käsi menee suun eteen silmiinpistävän usein syödessä sekä keskustelun aikana aina, kun suu on vähänkin auki: nauraessa, hämmästellessä, koko ajan. Muutenkin olemus vaikuttaa vähän sellaiselta ujosti hihittelevältä, suhteettoman usein.
</p>

<p>
Reilua lienee myös mainita, etteivät tietenkään aivan kaikki ole tällaisia. Joka tapauksessa, hipsuttelukansan suhteellinen osuus koko väestöstä on silminnähden suhteettoman suuren oloinen.
</p>

<p>
Eihän tuo, kun ei tässä maailman ongelmia kuitenkaan kyetä hetkessä ratkaisemaan, olisi sinänsä mitään ihmeellisempää ongelmaa, jos hihihi-meiningin lieveilmiöt eivät valuisi oman kotitalomme seinienkin sisäpuolelle. Talosta löytyy muutamia röyhelökansasta erityisesti kiinnostuneita henkilöitä, ei mitenkään konstruktiivisessa tai röyhelökansaa kunnioittavassa mielessä. Tähän tämänsorttiseen huomioon röyhelökansan edustajat vaikuttavat vastaavan suunnilleen näin: ”ooooohhh, vähänkö olet pitkä!!”, ja hihitellen parveilevat näiden itseään suuressa arvossa pitävien henkilöiden ympärillä. Näin sitten mikään tai kukaan ei tee kyseisenoloisille henkilöille selväksi, että heidän asenteensa ja toimintatapansa ovat varsin ällöttäviä, mikä puolestaan johtaa siihen, että kyseiset henkilöt saattavat esimerkiksi kuvitella, että itseni kaltaiset henkilöt ilahtuvat, kun he tulevat puhumaan hieman vaivaannuttavan usein, laittavat viestejä päivän tai parin välein, tai ”huomaamattomasti” koskettelevat hartioille kadulla käveltäessä.
</p>

<p>
Kukaan tuntemistani naispuolisista henkilöistä tässä talossa ei halua laittaa viestejä koko asuntolan yhteiseen viestiryhmään, jottei tarjoaisi tietylle tai tietyille henkilöille mahdollisuuksia tarttua asiaan. Tekemisiä ehdottavat täysin yksinomaan ne, joiden ei tarvitse varoa taka-ajatuksia.
</p>

<p>
Tämänsorttisia asioita päädyimme päivittelemään ystävieni seurassa yliopistofestivaalien avauspäässä. Festivaalista oli vähän hankala ymmärtää mitään, kielitaitomme kun edelleen on vähän vajaata. On kuitenkin kiva, että täällä osataan silloin tällöin juhlia kunnolla, ja oli muutenkin aika hauskaa seurata kasvoton-hahmoiksi ja madoksi pukeutuneita tyyppejä (ryhmällinen opiskelijoita oli laittanut pallot keskivartaloidensa ympärille ja käveli jonossa). Ympäristötietoisuus täällä käsittää ainoastaan roskien lajittelun; festivaaleillakin roskiksina käytetään lajittelutelttoja.
</p>

<p>
Laiskoissa viikonlopuissa ilman matkoja on se hauska puoli, että ehtii vaikkapa koulufestivaaleille. VR-jousiammunta oli ihan hauskan näköinen juttu, taikurikerhon taikurit pääsivät kädet täristen harjoittelemaan temppuja, ja musiikkiyhtyeet esiintymään. Kaikista ilahduttavimman lapsenmielistä oli ehdottomasti origamihuone, kuka teistä on milloin viimeksi taitellut origameja! Täällähän ei tehdä mitään kevytmielisesti, minkä seurauksena päädyin kulmat kurtussa tunniksi korallinvärisen paperipalan ja 50-osaisen ohjeen kanssa istumaan pöytäryhmän ääreen suunnilleen 6-vuotiaaseen seuraan. Tuntia, montaa sanakirjahakua ja sormihien kuivattelua myöhemmin sain kuin sainkin projektini valmiiksi, mistä ohjeen kohta 53 onnitteli: ”onneksi olkoon, sait minuuttiruusun valmiiksi!”. Nyt minulla on ihan tosi hieno kierteinen ruttu paperia koristeena hyllyllä. On muuten itse tehty!
</p>

<p>
Oli ihan hyvä saada koristeet valmiiksi, koska keksin vielä samaan päivään aloittaa uuden harrastuksen. Kaveri eksyi koulun kerhon kautta johonkin en tiedä mihin porukkaan, joka harjoittelee viikon parin välein viereisellä kaupungin urheilukeskuksella japanilaista jousiammuntaa, jossa ammutaan semmoisilla vähän pidemmillä jousilla. Kokeilu valaisi hieman, miksi moni täkäläinen urheilulaji on nimetty joksikin tieksi, kaikkien loppu on <em>doo</em>, 道. Aikidot, kendot sun muut siis, toinen o on länsimaistuessa pudonnut pois. 
</p>

<p>
Harva asia on näin ihmeellisen rauhoittavaa. Kyse ei ole ampumisesta, vaan liikesarjan suorittamisesta. Vasen jalka maahan, oikea siirtyy vasemman sivusta leveämmälle oikealle. Nuoli siirtyy vasemman käden sormien väliin, oikean käden hanska jänteeseen kiinni. Vasen etusormi nuolen alle. Pää kääntyy. Kädet jousineen nousevat pään yläpuolelle. Vasen käsi suoristuu niin, että olkapää vakautuu. Kädet laskeutuvat yhtäaikaisesti silmien tasalle. Oikea käsi päästää jänteestä irti ja suoristuu. Vasen käsi jousineen laskeutuu alas, oikea käsi lantiolle.
</p>

<p>
Kyllä siinä tättähäärämieli rauhoittuu! Muutamaa kierrosta myöhemmin liikkeiden lisäksi ainoat päässä olevat asiat koostuvat radan vieressä heilahtelevista auringonkukista ja tuulettimen hurinasta.
</p>

<p>
Aloitin sporttisentterillä myös kuntosalilla käymisen, kun parvekejumppa suunnilleen kymmenennen viikon kohdalla alkoi vähän tylsistyttää. Siinäkin aikamoinen kulttuurikokemus! Tankoja on yksi, johon joutuu pahimmillaan jonottamaan pari-kolme tuntia. Suurin osa kävijöistä viihtyy erilaisten laitteiden ja nytkyttimien parissa. Hauska on esimerkiksi vatsalihastentäristytin, jossa vyö laitetaan alaselän alle ja sitten täristytetään keskivartaloa. En ole kokeillut, ja hyötykin on hieman epäselvä. Hieman surullisempi on outo porraslaite, jossa jalat kiinnitetään askelmille, jotka liikkuvat epätasaiseen tahtiin ylös ja alas alle kymmenen sentin korkeuserolla. Tuossa laitteessa on joka kerta heilunut koko salilla oloni ajan sama, luurangonlaiha tyyppi.
</p>

<p>
Harrastusteni lisäksi käyn koulussa, nykyään varsinkin jokapäiväisillä Japanin tunneilla vähän harvemmin, koska tekstikirjan tekstien opettelu ulkoa ei jotenkin aukene minulle, en keksi mitä pedagogista hyötyä siitä mahtaa olla. Tällaisen aika hankalan kielen, varsinkin 2000 sanamerkin opettelu, tuo kuitenkin myös ihan kiinnostavaa perspektiiviä kotimaassa käytävään koulukeskusteluun. Sitä voivotellaan, että nykyajassa on jotain pielessä, kun koulussa ei enää opita. Kummasti kyllä naapurikoulun valkohattuiset lapset oppivat statistiikkojen perusteella kaikki aineet oikein kivasti vielä tämän kielen lisäksi, ja muina koululapsina lueskelevat japaniksi kirjoitettuja kirjoja metrolla kulkiessaan, mikä minulle on aivan uskomaton supervoiman osoitus; itse olen edennyt kahdessa kuukaudessa omaa Harry Potteriani kokonaisuudessaan kaksi sivua. Nykyajassa ei ole mitään vikaa, on vain suomalaisten koulutusihmisten itsepetollista pelleilyä ihmetellä, miksi lasten opiskelu ei suju, kun kaiken päivää on sallittua mädättää aivoja kaikenmaailman tiktokeissa. Väliin sitten voivotellaan, että voi kun on hankala tämä ongelma. Voi että!
</p>

<h3 class="book_subheading">Koiravuoren talossa</h3> 

<p>
Kävi sillä lailla onnekkaasti, että eksyin sähköpostiin oikeaan aikaan. Huomasin helmen yleensä aika mitäänsanomattomien vaihtotoimistojen tapahtumailmoitusten seasta: sitä olisi mahdollisuus päästä yökylään japanilaisen perheen luo. Hain seuraavana päivänä ja seuraavalla viikolla sain tiedon, että pääsen kyläilemään Kanamorin herrasväen luokse Inuyamaan, suomennettuna koiravuoreen. Esitiedoiksi sain harrastukset: matkailu sekä puutarhanhoito, sekä käytössä olevat kielet: ei ole. Siispä heräsin lauantaiaamuna luvattoman aikaisin ja menin Nagoyan kompassille taikka Stockan kellolle: kultaiselle kellolle tavaratalon eteen. Hauskaahan tuokin on, etsiä kuuluisaa kelloa GPS:n perusteella asemalla, jolla on ehkä suunnilleen 10 000 muutakin ihmistä menossa kuka minnekin, mikä aiheuttaa vähän heittelyä sijaintipisteeseen. Lisäksi asema sattuu olemaan maailman korkein, ja ollaan tapaamassa ihmistä, jota en ole koskaan nähnyt. Onnekseni osun oikeaan kohtaan vahingossa, ja eikös pian pikkuinen nainen ilmesty takavasemmalta ja esittäydy rouva Kanamoriksi. 
</p>

<p>
Kanamorin kunnioittavan 70 ikävuoden saavuttaneen herrasväen rouva on nykyään eläkkeellä, tosin lopetti piano-opettajan työnsä jo 40 vuotta sitten ainoan lapsen synnyttyä. Tytär asuu tätä nykyä Narassa oman yksilapsisen perheensä kanssa; olemme siis menossa mummolaan. Herra Kanamori puolestaan lopetti työnsä postitoimistossa viisi vuotta sitten välttääkseen palkan jyrkän alenemisen, mikä on kuulemma hänen ikäisilleen yleistä. Ulkoisesti herra ja rouva Kanamori ovat japanilaisiksikin pikkuisia, molemmat minua yli päätä lyhempiä, mutta menisivät vallan hyvin 50-vuotiaista.  
</p>

<p>
Molemmat ovat ottaneet isovanhempienergian hyvin haltuun; päivässä on jotain hämmästyttävän tutuntuntuista. Ollaan autolla vastassa pienellä juna-asemalla, pienen linnalla ja mangohyytelöillä turisteilun jälkeen siirrytään suomalaista isompaa maantievarsien huoltoasemaa hämmästyttävän paljon muistuttavaan hypermarkettiin, ja sieltä tunkkaisen kuumassa autossa koiravuoren talolle, vaalealle aidatulle talolle rekkaparkkipaikan viereen. Talon ympärillä on pieni puutarha joka paikka täynnä erilaisia kukkia sopivanlaatuisessa epäjärjestyksessä, ja aidan toisella puolella pieni tontillinen hedelmäpuita; kirsikkaa, persikkaa, sun muuta. Taustalla, kirkkaan joen takana, kohoavat Gifun vuoret. Talolla vastassamme on koira Kanamori, reviiritietoinen Shiba, joka tosin jotenkuten hyväksyy minut osaksi laumaa muutamaa herkkutikkua myöhemmin.
</p>

<p>
Monen ”voi anteeksi kun on sotkuista” -lauseen saattelemana katsastamme taloa, joka on ihastuttavalla tavalla elämännäköinen: eteisessä on muovikorillinen kesäkurpitsoja, portaiden alla tavaratelineeksi muuttunut flyygeli, ja kylpyhuoneen nurkassa unohtunut pankkikortti. Tämän jälkeen saamme hieman ideaa Kanamorien päivittäisistä tekemisistä. Herra Kanamori istahtaa korotettuun pieneen tatamihuoneeseen tyynyille häälahjaksi saadun matalan pöydän ääreen lukemaan sanomalehteä ja katsomaan televisiota samanaikaisesti, rouva Kanamori taas kiiruhtaa nurkan taa keittiöön. Siitä voi ottaa asumismukavuudessa mallia: kaihtimen ja ikkunat avaamalla huoneesta saisi kokonaisen seinän auki, talvella puolestaan, kun lämpöpumppu ei aivan riitä, voi laittaa pöydän alapinnalla olevat lämpövastukset päälle, joilla voi mukavasti lämmitellä jalkojaan. Tatamituoli on aika mainio keksintö, muuten ihan tavallinen pehmeämmänsorttinen tuoli, mutta jalkoja ei ole. On terveellistäkin, lattialla istuminen, kuulemma. Kuulemani mukaan rouva Kanamorikin silloin tällöin katsoo televisiota: <em>aerobikku</em> ja zumba ovat kovassa suosiossa. 
</p>

<p>
Moni muukin kuulemani japanilaisen elämän seikka pitää paikkansa. Kanamorit nukkuvat lattialla futoneilla, ja aamulla herättyään taittelevat sänkynsä kaappiin. Kotona jalassa on aina sisäkengät, ja vessaan mentäessä sisäkengät vaihdetaan vessakenkiin, joissa astutaan yksi askel ovelta pöntölle ja takaisin. Puhtaus on tärkeää; lahjaksi saamastani erilaisilla susheilla kuvioidusta mukista ei sovi juoda, ennen kuin se on pesty hyvin, ja sisälle tultuamme käsipesun lisäksi suu huuhdellaan vedellä. Suomessa herra ja rouva Kanamori ovat olleet kerran konetta vaihtaessaan Euroopan-matkalla. Rouva Kanamori esittelee ylpeänä ostamaansa muumikuvioitua peltistä muumikeksipurkkia, kyselee saunoista ja kertoo kuulleensa jostain Nikkanen-nimisestä hiihdon olympiavoittajasta. 
</p>

<p>
Päivälliseksi syömme inari sushia Hokkaidolaisella suolakalalla, herra Kanamorin tekemää perunasörsseliä, erityishyvää salaattia, teetä sekä pienessä rasvakeittimessä paistettuja pakastevarrastikkuasioita ketsuppiin dipattuna. Illan päätteeksi viemme koira Kanamorin kävelylle joenrantaa pitkin. Kyllä kelpaisi kotopuolessakin nämä lenkkimaastot! Pimeän tultua nukahdan mikrosekunnissa, ehkä siksi, että väsyn täysin jo viiden minuutin japanin puhumisesta ja nyt on kuitenkin puhuttu vain japania koko pitkä päivä, lukuun ottamatta sitä, kun demonstroin miten ”ä” ja ”ö” lausutaan. Toki syynä voi olla hiljaisuuskin, jonka perässä Kanamoritkin nykyiseen taloonsa aikoinaan muuttivat. 
</p>

<p>
Hauskuudet jatkuvat seuraavana päivänä. Aamulla maistelemme hedelmätarhan antimia herra Kanamorin mittaillessa makeusmittarillaan hedelmien laatua: hyvä persikka on huonompaa sorttia, mutta meloni saa jopa 15 makeuspistettä. Lounaaksi paikalle ilmestyy rouva Kanamorin isoveli vaimoineen, ja nautiskelemme yhdessä elämäni eriskummallisimmat lounaskestit. Ruokailun valmistelu alkoi jo päiviä aiemmin, kun Kanamorit kävivät kaatamassa tuttavansa pihalta bambun. Aamupäivän käsistään kätevä herra Kanamori käyttää ensin bambun lyhentämiseen ja sen jälkeen pitkittäin keskeltä sahaamiseen. Tämän jälkeen bambunvarsi viritetään remonttitikkaiden ja puutarhapöydän väliin hieman vinoon, ja varresta tehdään vesiliukumäki kiinnittämällä puutarhaletku toiseen päähän ja siivilä toiseen. Koira Kanamorilla on suuria vaikeuksia päättää, miten suhtautua käynnissä olevaan näytelmään. Ruokailu valmistellaan tuomalla salaatit, tofut ja astiat ulos ja antamalla kaikille kastikkeella täytetyt pahvimukit. Sitten bambuvesiliukumäkeen laitetaan nuudeleita vähän kerrassaan, ja nuudelit napataan puikoilla mukiin, ja sitten syödään. Siinä sitten valokuvailemme, noukimme nuudeleita ja nautiskelemme ruoasta leikkimisestä hyvän tovin. Kunnolliseen mummolatyyliin tätä seuraavat tietysti kahvit erityismakean melonin kera. Myöskin mummolatyyliin mukaani annetaan jos mitäkin tuliaislahjaa, sekä omia tavaroitani painavampi pussi kesäkurpitsoita, sipulia ja persikoita. Kanamorit kutsuvat toistamiseen kylään, minä taas kutsun käymään, jos herrasväki joskus eksyy kaukaiseen Suomeen asti. Saa nähdä, jos kaukaisen Suomen joulupukkikin ehkä muistaa Kanamorin herrasväkeä jollain hauskalla muumitavaralla, ken tietää! Onhan se kerta kaikkiaan kaikkien erityiskilttien lasten taikka lapsenmielisten oikeus. 
</p>

<hr />

<div class="chapter_header">
    <span class="chapter_number">8. luku</span>
    <h2>Luontoilua</h2> 
    <span class="location">Nachi-Hongu, Nagoya, Ena</span>
    <span class="location">Chubu-Kansai, Japani</span>
</div>

<p>
Olen, hyvät ystävät, todennut muutaman asian, jotka eivät ole ihmiselle hyväksi. Ensinnäkin on inhimillisen olemisen sairaalloinen piirre kaikkialla paitsi Italiassa, miten vähän ihmiset koskevat toisiaan. Toiseksi yksin oleminen ylenpalttisissa määrissä ei aiheuta muuta kuin huonoa mieltä.
</p>

<p>
Ylenpalttisilla määrillä tarkoitan suunnilleen kymmentä tai paria kymmentä tuntia viikossa, sitä enemmissä määrin ihminen sillä lailla henkisesti käpristyy eikä halua enää tehdä muuta kuin kaivella likamönttejä kynsien alta. Oma huone on ollut ihan kiva, mutta nimenomaan ihan kiva, ei oikeasti kiva; parempi pidemmän päälle olisi olla vaikka viisi ihmistä samassa huoneessa, ihan sama, kunhan ei yhtä. Paljon parempi on taviselämäni, jossa olen yksin, kun ajan pyörällä.
</p>

<p>
Tällaisissa pohdiskeluissa nuokuin moottoritiebussissa Nagoyasta Shinguun Wakayaman prefektuuriin. Vietimme Kentuckylaisen kaverini kanssa päivää Amazing Race -parina, kun juoksimme Nagoyan surullisenkuuluisan päärautatieaseman läpi kymmenessä minuutissa, etsimme vielä neljä minuuttia ennen bussin lähtöä laituria, ja minuuttia ennen bussin lähtöä rupattelimme tyytyväisinä väärässä jonossa.
</p>

<p>
Oltiin menossa taas luontoilemaan, tällä kertaa pyhiinvaellusreitille, jonka alkupisteessä oli Japanin sometetuin vesiputous. Kertoo ehkä yhteiskuntien maallistumisesta, että reitti on nykyään lähinnä turistikohde; sitä melkein unohti olevansa Japanissa, kun vastaan tulee vain ulkomaalaisia, ja entisten taukomajojen tilalla oli teehuoneiden raunioita. Vaikken suuri uskontofani olekaan, kävi mielessä, että on tässäkin ehkä menetetty jotain kivaa ja kaunista. Tuli myös pohdittua, mahtoiko reitin erikoispyhyyslaatuisuudella olla jotain vaikutusta siihen, että kaikki vastaantulevat eläimet olivat suunnilleen kolminkertaisen kokoisia tavallisiin verrattuna. Oli peukalonkokoinen ampiainen, jalkaterän kokoinen sammakko ja kaksitoistavuotiaiden lasten kokoisia apinoita, jotka kuulemma juoksivat karkuun ennen kuin ehdin itse niitä nähdä. Sitten oli pieniä käärmeitä ja käärmeitä suurempia kastematoja; 30 - senttinen tummansininen avaruuskiiltävä mato, ja todella pitkän suppilovahveron näköinen mato. Vitsailtiin, että seuraavan kulman takaa astelee varmaan talonkokoinen karhu. Eniten säikäytyksiä aiheutti kuitenkin toinen tanskalainen ystäväni, jolla on tapana rääkäistä aina, kun näkee isoja luontokappaleita.
</p>

<p>
Ihan hyvät treenit tuli treenattua polulla, joka vahingossa sattui olemaan koko prefektuurin kattavan verkoston haastavin. Jokseenkin näppärästi pääsimme huipputeknisillä varusteillamme (koulureppu, lenkkarit ja vaellussauvana bambukeppi), ensin 14 kilometriä ja sitten 13 ennen puoliltapäivin lähtevää bussia. On menojalka päällä! Totesin, että menoilla on parempi kuin kököttämässä, siispä julistin heinäkuun menokuukaudeksi. On aika hyvä meininki herätä huvikseen luvattoman aikaiseen katselemaan auringonnousua ja lähteä mistään juuri mitään tietämättä liian vaikealle vaelluspolulle sinne päin -varusteissa. On sillä lailla hauskempaa, miten muumeissa on hauskaa, tällainen kuin se, että superoptimaalisissa varusteissa hyvin suunnitelleena kävisi suorittamassa tarkasti määritellyn reitin, kuten muut keski-iältään ehkä 50-vuotiaat menijät luontoiluaan toteuttavat. Anteeksi nyt vain mummelit ja pappelit!
</p>

<p>
30-senttistä avaruusmatoakin ihmeellislaatuisempi ilmestys löytyi yllättäen vasta, kun nuokuin taas bussissa matkalla Nagoyaan. Viimeisenä pysähdyksenä alueen suurimman moottoritieristeyksen läheisyydessä bussi ajoi valtavalle parkkipaikalle häkellyttävän tarkasti suunnitellun näköisten, arkkitehtiirihavainnekuvaa muistuttavien rakennusten viereen. Lokaatio vaikutti sijaintinsa puolesta elämyshuoltoasemalta, mutta kas! Se olikin VISON, eräiden maan suurimpien konsernien yhteistyöllä perustama Japanin suurin kaupallinen matkailukompleksi. Viihdettä ja hyviä nauruja riitti väsyneelle seikkailuseurueelle keskuksen ihmettelystä koko loppumatkaksi. Elämyksinä olisi saanut parin sadan euron hintaan yöltä majoittua oikealla maatilalla, jolla pääsee leikkaamaan ruohoa ja keräämään kasvimaalta oikeita kasviksia! Kasviksia sai, tietysti luomuna ja kauniisti aseteltuna, myös ostosalue <em>Marchélta</em>. Hupsuja kieli-ilmestyksiä edusti myös kylpyläalue nimeltään <em>le Furo</em>, suomennettuna le kylpy, sekä museo nimeltään ”minä perhonen” (ei käännetty). Näiden lisäksi tarjolla oli valmiita päiväohjelmia, esimerkiksi luontoystävän päivä, jossa luomuaamiaisen jälkeen pääsee tarkkaan kuratoidulle kävelyreitille ja lounaan jälkeen paikkaan nimeltä ”WOOD PLAY AREA”, jossa perheen lapset voivat ”People, Trees and Enriching times” -konseptin mukaisesti mukaisesti turvallisesti tutustua puihin ja vaikka koskettaakin niitä! Vedenpuhdistusyrityksen sponsoroimalla osastolla pääsee taas ihmettelemään puhdasta vettä. Kompleksissa pääsee siis hyvään hintaan lomalle, jota epätäydellisyyden säröt ei häiritse, kaikki on asetettu juuri oikein hyvää valokuvaa varten, eikä kertaakaan tarvitse itse kiivetä portaita; liukuportaat löytyvät jokaisesta rinteestä. Täydellinen loma siis!
</p>

<h3 class="book_subheading">Kohta kaikki loppuu ja muuta kaikenlaista jännää</h3>

<p>
Jälleen muutaman eliniän mittaiselta tuntunut kuukausi vaihtuu toiseen, tällä kertaa heinäkuuhun, ja muuttaa käsitystäni elämästäni ja lähitulevaisuudestani. Paluu alkaa muistutella itsestään, on lähtöinfotilaisuuksia, ”vaihtosi loppuu pian” -sähköposteja yliopistolta ja muuttoilmoituksia. Samalla herään siihen todellisuuteen, että on myös olemassa elämä tämän kaiken jälkeen; aika hähmäiseen tulevaisuuteen on ääretöntä pienempi. Löydän itseni iltaisin tuijottamasta tähtiä ja kaupungin valoja tyhjällä katseella ja pohtimasta sitä, miltä mahtaa tuntua, kun en enää kuivaa käsiäni sitruunapyyhkeeseen. Minulla on ehkä erikoinen tapa, tai sitten tavallinen mutta muut eivät vain myönnä, kiintyä tavalliseen elämään. Tapahtuu sama kuin muiden loppumisten aikana, kun kaikki lähtevät teilleen eivätkä samassa ajassa, samalla 80 ihmisen porukalla kokoonnu aivan takuuvarmasti enää koskaan.
Asuntolassa on kiva tunnelma, siitä tulee mieleen se joku lastenkirja, jossa kuvattiin joulupukin kylää. Tontuilla oli yhteinen huone, jossa kaikilla oli omat, samanlaiset sängyt ja vieressä muutama itselle tärkeä tavara. Täällä on vähän sama meininki, kaikilla on omat pienet koppinsa, jossa asuvat, toinen toistemme päällä ja vieressä, keittiöissä rupatellaan toistemme ja väsymättömille siivoojille, ja täältä lähtiessä menen aina portaita, jotta kulkiessani voin samalla tervehtiä kaikkia tuttuja keittiöissä ”moi moi moi moi moi moi” -tyyliin. On olemassa yhdentekeviä asioita, ja sitten on asioita, joita lämpöisin mielin muistelee vuosien ja vuosikymmenten kuluttua.
</p>

<p>
Lopun lähentyessä lähentyy uhkaavasti myös tilanne, jossa ehdin olla täällä kovin kauan aikaa, mutta tutustun vain hyvin harvoihin paikallisiin. Toki on mainittava, että olosuhteet paikallisiin tutustumiseksi on tehty hyvin vaikeiksi; opetus järjestetään erikseen, ja jopa asuntolan huonejako vaikuttaa pyrkivän keskittämään samanlaisemmat ihmiset samaan paikkaan. Joitain yksittäisiä mahdollisuuksia ilmenee, kun kansainvälismieliset paikalliset opiskelijat järjestävät tapahtumia. Koska täällä jokaista tapahtumaa varten tarvitaan suunnitelma ja suunnittelun suunnitelma, tapahtumia on ehkä yksi, tunnin tai parin mittainen kuukaudessa. Viikottain pääsisi halutessaan osallistumaan tapahtumien suunnittelukokouksiin, joita siis tarvitaan neljästä viiteen esimerkiksi eläintarhavierailua varten. Yhdessä kävinkin, mutta opettajan johdolla asialistan käyminen läpi tunnin ajan luentojen välisellä lounastauolla ei oikein täytä lounastauon tarkoitusta, eikä edes mahdollista kaivattua tutustumista.
</p>

<p>
Yhden kokouksen lisäksi koeajoin tapahtumatkin noin kuukausi takaperin, ja sieltä mainitsematta jäi muutama kiintoisa seikka täkäläisestä elämänmenosta. Keskustelin metsätieteiden maisteriopiskelijan kanssa matkalla museokylään, joka oli vierailukohteena. Hän oli luonnollisesti jo täyttä häkää etsimässä työpaikkaa, sillä valmistumiseen on kaksi vuotta aikaa. Tuossa vaiheessa menevät parhaat paikat, vuotta ennen hakijoita pidetään laiskempana aineksena. Työhaastattelut ovat luonnollisesti hyvin tärkeitä, niihin mennään poikkeuksetta puku päällä. Lisäksi hiusten tulee olla aasialaiselle tyypillisen väriset, lähes mustanruskeat, joten vaaleampihiuksiset värjäyttävät hiuksensa ennen haastatteluja. Toinen kiintoisa juttu liittyen metsätiedetuttavaani on se, että hän mainitsi, ettei täällä itse asiassa juuri ole merkittävää metsäteollisuutta, ja paljon ideoita pyritään oppimaan Skandinaviasta. Syy tälle on hyvin selvä jokaiselle, joka on käynyt luontoretkillä kaupunkien ulkopuolella: maasto on niin jyrkkää ja haastavaa, että moneen paikkaan on hyvin vaikea päästä edes jalan, eli käytännössä suurin osa metsistä on metsäkoneiden ulottumattomissa. Maastosta kertoo myös se, että kovien sateiden jälkeen on validi huolenaihe, ovatko maantiet käyttökunnossa, vai onko maanvyörymä katkaissut tien. Viimeisenä kiintoisana seikkana tuttavani mainitsi, että on japanilaisten paha tapa koittaa ratkaista ongelmat kieltämällä asia, joka ongelmia aiheuttaa. Esimerkiksi ylityöongelmaa (stereotypia pitää varsin hyvin paikkaansa) on koitettu kansallisesti ratkaista yksinkertaisesti kieltämällä ylitöiden tekeminen, kohtalaisen huonoin tuloksin.
</p>

<p>
Sain onnekseni ainoasta paikallisten pitämästä tapahtumasta toisenkin kaverin, kun eräs suomalaisista formulakuskeista innostunut tyyppi tarjoutui kuskiksi, jos haluamme luontoretkeillä paikoissa, jonne ei pääse junilla ja busseilla. Raukka ei ymmärtänyt, mihin lupautui; meidän luontoretkemmehän eivät ole mitään puistopiknikkejä, vaan ihan kunnollista vuorikiipeilyä. Ehdotin sitten, josko luontoilu kiinnostaisi, ja voisimme käydä huiputtamassa Japanin alpeiksi kutsutun vuorijonon eteläisimmän huipun, hieman yli kaksikilometrisen Enan. Ystävällämme mahtoi olla rankka päivä; hän ilmestyi paikalle Mercedes-paidassa ja totesi, että viettää vapaa-aikansa yleensä Amazon Primea katsellen. Fyysisemmät tekemiset eivät, todellakaan, ole täällä päin suosiossa. Samaa kertovat myös japanin oppikirjamme tekstit, jossa Ri-sanin isoveli kovasti haluaisi pelata jalkapalloa, mutta äiti pakottaa opiskelemaan. Myös tämänkertainen vuori antoi haasteensa: 600 metrin kiivettävä matka ei ollut pelkkää ylämäkeä, vaan vuorelle päästäkseen oli ensin ylitettävä pari-kolme pienempää huippua. Lienee selvää, että emme päässeet huipulle asti, mikä oli hieno ja nöyryyttä herättävä kokemus: Enalle ei pääse kuka tahansa. Saman päivän illan vietin auringonpistosoireiden kanssa pärjäillen. Toisaalta oireet saattoivat olla korkeanpaikanoireitakin: vesipullo oli aikamoisessa rutussa, kun kaivoin sen repusta päivän päätteeksi.
</p>

<p>
Tämän ehkä vähän ylimitoitetun haastavan seikkailun ilo oli, että saimme tietää jälleen lisää kiintoisia seikkoja paikallisesta elämästä. Opiskelun tärkeys oli tiedossa, mutta oli silti hurjaa kuulla, että suuri osa yliopistoon hakijoista tosiaan käy, löyhästi suomennettuna, hiketyskoulua (egl. <em>cram school</em>) iltaisin, noin viidestä yhdeksään joka arkipäivä. Ulkomaanmatkailu ainakaan huvimielessä ei ole erityisen suosittua, ainakaan koto-Suomeen verrattuna: ystävämme oli elämänsä aikana käynyt ainoastaan Washingtonin osavaltiossa yliopistovaihto-ohjelmassa parin viikon ajan tutustumassa yhdysvaltalaiseen yliopisto-opetukseen. Linkkejä Yhdysvaltain länsirannikkoon näkyy muutenkin: kaupungilla käveltäessä ja mainoksia seuraillessa väistämättä huomaa silmiinpistäviä määriä viittauksia Seattleen.
</p>

<p>
Muutenkin käsitys maailmankartasta asettuu täällä väistämättä eri asentoon. Tietenkin, ollaanhan tässä eri puolella maailmaa, mutta asialla on myös syvällisempiä vivahteita: Mitkä paikat tuntuvat läheisiltä? Mitkä keskeisiltä? Kiinnostavaa on esimerkiksi se, miten Kiina ja ympäröivät alueet ovat historiallisesti aina pitäneet Kiinaa maailman keskuksena, nykyjapanissakin Kiinan nimi on 中国, keskimaa. Täältä katsottuna maailman keskipiste asettuu jonnekin Kiinan itäpuolisen meren seuduille. Sen lähialueet ovat merkittäviä, Yhdysvallatkin ihan kiinnostava paikka. Eurooppa taas on kaukainen, vähän nuhjuisen takapajuinen paikka, vanha maailma, vaikka alueen kieliä opiskellaankin maiden kaukaisuuteen verrattuna suhteellisen paljon.
</p>

<p>
Nyt kun päästiin vauhtiin japanihuomioiden suhteen, huomioidaan vielä vähän lisää. Japanin oppikirja on siltä kannalta kiintoisa, että ”henkilö a sanoi minulle, että minun tulee tehdä asia b” -kielioppirakenteiden oppimisen lomassa esimerkit antavat vihjauksia siitä, mikä täällä on hyvänä pidettyä toimintaa, mikä taas laiskottelua. Vihannesten syönnin lisäksi mehun juomista pidetään hyvän ihmisen tapana, ja kauppojen terveystuotehyllyjen sisällön perusteella myös vitamiinilimojen syöminen kuuluu samaan kategoriaan. Myös sarjakuvien lukeminen, omassa maailmassani harmiton ajanviete, on laiskempien ihmisten viihdyke. Herra Nishiyama kappaleessa 21 on iloinen, että vanhemmat pakottivat aikanaan opiskelemaan ahkerasti, minkä tuloksena hän itsekin nykyään lukee mielellään kunnon kirjoja, eikä lue mangoja enää ollenkaan. Urheilu taas, kuten mainittu, on huonoa ajankäyttöä, sillä se vie aikaa opiskelulta. Liikunnassa on lisäksi kauneusihanteiden kannalta se ikävä puoli, että liikkuminen voi liiallisissa määrin tehdä ihmisen liian isokokoiseksi. Näistä huomaamattomista ideaaleista kertoo muun muassa eräs toinen oppimateriaali, kehonosia opettava moniste, jonka havainnekuva ihmisestä on hätkähdyttävän laiha.
</p>

<p>
Tällaista, hyvät ystävät, löytyi tällä kertaa seikkailijamieleni kätköistä. Palaamme linjoille seuraavien kommellusten merkeissä!
</p>